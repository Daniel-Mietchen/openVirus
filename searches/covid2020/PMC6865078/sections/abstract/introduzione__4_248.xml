<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I policy makers del sistema sanitario italiano hanno adottato dei provvedimenti volti a perseguire una maggiore appropriatezza clinica dell’Assistenza sanitaria. In particolare, l’allegato 6A del Decreto LEA (D.P.C.M 2017) ripropone un elenco di 108 DRG, definiti come “ad alto rischio di inappropriatezza” se erogati in regime di degenza ordinaria, demandando quindi alle regioni il compito di garantire uno shift verso il ricovero diurno.</p>
  <p>Questo studio si pone quindi l’obiettivo di valutare le performance delle regioni italiane utilizzando come indicatore i DRG ritenuti inappropriati.</p>
 </sec>
 <sec>
  <title>MATERIALI E METODI</title>
  <p>I dati sono stati raccolti dai rapporti SDO accessibili dal sito web del Ministero della Salute, in particolare sono stati utilizzati i rapporti dal 2010 fino al 2017 (pubblicato a marzo del 2019), questo timeframe è stato scelto per garantire una confrontabilità dei dati in quanto dal 2010 è in vigore una nuova versione di classificazione dei DRG. Sono stati quindi estrapolati i dati dai diversi rapporti e raccolti in un unico database. È stato poi analizzato il trend del rapporto tra ricoveri diurni ed ordinari per i 108 DRG considerati a rischio, stratificandoli per regione.</p>
 </sec>
 <sec>
  <title>RISULTATI</title>
  <p>I risultati mostrano che per questi 108 DRG dal 2010 al 2017, si è passati da un totale di 4.111.476 ricoveri (2.184.754 diurni, 1.934.010 ordinari) a 2.167.274 ricoveri (1.194.360 diurni, 972.914 ordinari). Il rapporto tra ricoveri Diurni e Ordinari è progressivamente aumentato, se considerati i volumi totali, dal 53,0% al 55,1% in questi anni, registrando però notevoli differenze tra singolo DRG. Infatti analizzando il trend di questo rapporto per singoli DRG, stratificato per regioni, solo 3 DRG (2,7%) hanno un trend positivo in tutte le regioni, mentre il 46% non riesce ad avere un trend positivo in metà delle regioni. Focalizzandoci sulle regioni, le più virtuose riescono ad avere 79 DRG con un trend positivo (73%), mentre quelle meno virtuose solo 25 DRG con un trend positivo (23%), avendo un trend di inappropriatezza rispettivamente nel 26% e 76% dei 108 DRG.</p>
 </sec>
 <sec>
  <title>CONCLUSIONI</title>
  <p>In conclusione non solo nessuna Regione raggiunge elevati livelli di performance, ma il comportamento è altamente variegato. Certamente una maggiore governance attraverso sistemi di controllo specifici renderebbe più omogenea la qualità dell’assistenza in Italia.</p>
 </sec>
</abstract>

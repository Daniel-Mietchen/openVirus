<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La diagnosi di comunità condotta nel 2017 nei quartieri della città di Taranto caratterizzati da bassi livelli di coperture vaccinali, e finalizzata alla comprensione dei determinanti di scarsa adesione ai programmi vaccinali, ha evidenziato notevoli disuguaglianze in termini di accessibilità e informazione vaccinale.</p>
  <p>Pertanto, è stato necessario un “riorientamento” dell’offerta di salute: l’organizzazione di specifiche campagne di promozione della salute e l’apertura di un ambulatorio vaccinale nel quartiere con maggiori criticità.</p>
  <p>L’obiettivo dello studio è valutare se le azioni adottate in tali contesti abbiano determinato un abbattimento delle barriere infrastrutturali e comunicative, con raggiungimento di livelli di coperture vaccinali più alti, rispetto a quelli fino ad allora rilevati.</p>
 </sec>
 <sec>
  <title>MATERIALI E METODI</title>
  <p>È stato somministrato un questionario anonimo ai genitori dei bambini afferiti presso l’ambulatorio vaccinale, al fine di rilevare il grado di soddisfazione rispetto ai servizi offerti, nonché eventuali esigenze e aspettative. Sono state georeferenziate le coperture vaccinali, nei nati della coorte 2013, per ciascun quartiere cittadino, e confrontate con quelle in precedenza rilevate per la stessa coorte di nascita.</p>
 </sec>
 <sec>
  <title>RISULTATI</title>
  <p>Hanno aderito all’indagine 426 genitori. Il 33% vaccina il proprio figlio per obbligo vaccinale. Il 91% di questi ultimi ritiene che l’apertura dell’ambulatorio vaccinale in loco possa agevolare il rispetto del calendario vaccinale.</p>
  <p>Le qualità del personale, quali accoglienza e competenza, influenzano positivamente il grado di soddisfazione dell’utenza, e costituiscono il motivo principale per cui il 66% dei genitori consiglierebbe ad altri di rivolgersi alla struttura. Gli aspetti da migliorare riguardano: gli orari di apertura, che andrebbero ampliati per il 21%, e i tempi di attesa, eccessivi per il 13%.</p>
  <p>Le coperture vaccinali georeferenziate mostrano un generale aumento rispetto ai dati pregressi, visibilmente marcato nell’area oggetto di studio: + 3% anti-PCV, + 15% anti-DTaP-HBV-IPV-Hib, + 22% anti-HAV, + 19% anti-MenACWY e + 25% anti-Varicella e anti-MPR.</p>
 </sec>
 <sec>
  <title>CONCLUSIONI</title>
  <p>L’implementazione dei servizi preventivi, unitamente a strategie comunicative improntate a una maggiore attenzione nel colloquio tra operatore sanitario-genitore, si sono dimostrate azioni efficaci nella promozione dell’attività vaccinale nelle aree oggetto di studio.</p>
  <p>Tuttavia, le indicazioni raccolte, suggeriscono l’effettiva necessità di una rivisitazione dei modelli organizzativi, che devono rispondere meglio alle esigenze del pubblico. Inoltre, i livelli di copertura vaccinale non raggiungono del tutto gli standard previsti dal PNPV. Pertanto, è fondamentale garantire la continuità delle attività poste in essere, purché siano oggetto di costante monitoraggio e revisione, soprattutto in funzione della domanda di salute della popolazione.</p>
 </sec>
</abstract>

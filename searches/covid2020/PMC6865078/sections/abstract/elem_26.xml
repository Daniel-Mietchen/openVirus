<?xml version="1.0" encoding="UTF-8"?>
<abstract>
 <p>I professionisti appartenenti al Profilo descritto nella 4a classe di Laurea delle Professioni Sanitarie delle Prevenzione (DM 19/02/2009) sono i Tecnici delle prevenzione in Ambiente e nei luoghi di lavoro (TdP) e gli Assistenti Sanitari (AS). Essi svolgono le attività ancorate alle responsabilità derivanti dai profili professionali declarati nei D.M. 58/97 e 69/97 e, pur dovendosi i ruoli e le funzioni professionali declinare in maniera differenziata a seconda della Regione in cui si eroga la formazione in relazione alle specificità e alle peculiarità del contesto territoriale, l’attenzione alle attività di Prevenzione è elemento cardine.</p>
 <p>Le professioni della prevenzione hanno un’importanza strategica per la salute delle popolazioni in tutto il territorio nazionale, rispetto alla dimensione etica delle promozione e della salute anche in termini di dignità della persona, oltre che per le ricadute economiche delle attività di prevenzione: l’investimento sulla sicurezza delle popolazioni, nell’ambiente e nei luoghi di lavoro si traduce infatti in un ritorno positivo sia in termini di salute guadagnata che in un risparmio di costi per la cura delle patologie ed altre spese indirette.</p>
 <p>Ciononostante, in alcune realtà si osserva che il supporto delle Istituzioni Pubbliche nell’erogazione del corso di laurea, in particolare dei tirocini, appare insufficiente.</p>
 <p>Più in generale, il tiepido interesse delle istituzioni verso le professioni di TdP e AS, malgrado la riconosciuta rilevanza dell’attività sul territorio a tutela della salute e della sicurezza potrebbe costituire una criticità, insieme alla non completa attuazione, per ciò che riguarda le ASL, delle norme istitutive del Dipartimento delle Professioni Sanitarie con l’evidenza che l’istituzione della Unità operativa complessa dell’area della Prevenzione appare disomogenea nelle ASL del Lazio e d’Italia.</p>
 <p>Se da una parte i Corsi di Laurea delle Professioni Sanitarie della Prevenzione rappresentano elemento fondante della terza missione dell’Università dall’altra, corsi di laurea attivati in differenti Atenei manifestano difficoltà nel colmare il gap tra l’Università ed il mondo del lavoro: la creazione di reti di imprese presso le quali gli studenti, oltre a svolgere il tirocinio professionalizzante, possano svolgere anche esperienze di tirocinio 
  <italic>post lauream</italic> potrebbe costituire valore aggiunto.
 </p>
 <p>La scarsa conoscenza del profilo professionale del TdP da parte dei datori di lavoro, in alcune piccole e medie imprese, della normativa in materia di sicurezza – che si traduce nell’affidamento dei compiti che dovrebbe svolgere un TdP ad altre figure professionali già presenti nell’impresa, prive di specifico background e formazione – costituisce un ulteriore elemento di criticità.</p>
 <p>In riferimento alle Asl il ruolo e la funzione del TdP e dell’AS appaiono non completamente definite, con il rischio di una confusione di ruoli, responsabilità e professionalità e di un aumento della burocratizzazione delle attività dei Dipartimenti di Prevenzione, salvo in caso di presenza di una Dirigenza “illuminata” dove il TdP e l’AS possono contribuire a conseguire un più elevato livello di qualità dell’assistenza ed elevati standard di stili di vita nella popolazione.</p>
 <p>Secondo la nostra esperienza, nello specifico del corso di Laurea in Tecniche della Prevenzione in Ambiente nei luoghi di Lavoro dell’Università Cattolica del Sacro Cuore sede di Roma, la modernità della professione, che viene percepita da tutti gli studenti sin dal primo anno di corso, con autentico interesse verso gli argomenti di insegnamento e, in generale, verso le tematiche della sicurezza, costituisce un punto di forza del percorso formativo.</p>
 <p>Ciò è in contrasto con l’evidenza che in alcune Aziende Pubbliche vi è un ritardo nel processo di modernizzazione della figura del TdP che di fatto spesso svolge il ruolo amministrativo di “vigile sanitario”. Se è vero che il TdP affonda le sue radici storiche nel Regio Decreto 6/07/1890 n° 7042, che istituisce la figura del vigile sanitario per coadiuvare l’ufficiale sanitario nell’esecuzione delle ispezioni igienico sanitarie e dei regolamenti comunali e i vigili sanitari erano inquadrati come corpo di polizia dotati di una propria divisa, dipendevano gerarchicamente dal comandante dei vigili urbani per quanto concernente la loro disciplina e dall’ufficiale sanitario per quanto riguarda l’espletamento del loro servizio, ad oggi lo scenario epidemiologico, demografico, professionale e normativo si è modificato - secondo anche l’impostazione del D.L.vo 502/92- per cui l’approccio repressivo deve mutare in un nuovo approccio, anche culturale, verso la prevenzione proattiva intesa come Valore.</p>
 <p>Ad esempio, Il corso di laurea in TdP dell’Università Cattolica, grazie anche alla lungimiranza del Direttore delle attività professionalizzanti, è l’unico corso di studi dell’Università Cattolica che prevede l’alternanza scuola-lavoro e che investe nel tirocinio presso piccole imprese locali, nel tentativo di innescare un circolo virtuoso tra l’Università e il territorio.</p>
 <p>Favorire l’integrazione dei TdP sul Territorio ed i Servizi aziendali di Risk Management e della Prevenzione e Protezione per collaborare al mantenimento dei livelli di qualità delle prestazioni erogate dal Servizio Pubblico costituisce certamente un’ulteriore sfida positiva.</p>
 <p>La “crisi” che oggi le professioni della prevenzione vivono è certamente anche legata al fatto che il profilo del TdP contenuto nel D.M. n. 58/97 è confusamente formulato: in particolare, laddove la declaratoria prevede che i Tecnici della prevenzione nell’ambiente e nei luoghi di lavoro “svolgono la loro attività professionale, in regime di dipendenza o libero-professionale, nell’ambito del servizio sanitario nazionale, presso tutti i servizi di prevenzione, controllo e vigilanza previsti dalla normativa vigente” di fatto sembra escludere che i Tecnici della Prevenzione possano operare negli altri settori diversi dalla Sanità. Ne deriva che presso i datori di lavoro privati di fatto le funzioni dei Tecnici della prevenzione sono spesso svolte da ingegneri e che, di fatto, il corso di laurea in Ingegneria Ambientale e/o della sicurezza sia il principale “competitor” del corso di laurea in Tecniche della prevenzione nell’ambiente e nei luoghi di lavoro. A ciò si aggiunga che nelle Aziende Pubbliche si registra spesso la presenza di Dirigenti Ingegneri, prevalentemente nei Servizi di Prevenzione e Salute nei luoghi di Lavoro, che di fatto svolgono funzioni dirigenziali che dovrebbero, dalle suddette dirigenze illuminate, essere affidati a Professionisti dell’area della Prevenzione.</p>
 <p>Con riferimento al settore pubblico, dai dati sull’occupazione (in particolare dai dati pubblicati dalla Ragioneria Generale dello Stato sul profilo di “operatore di vigilanza e protezione”) risulta che il TdP è il profilo professionale “più vecchio”. Tra i TdP impiegati nel S.S.N., infatti, i professionisti più giovani hanno 40 anni; si stima, inoltre, che entro il 2021 si pensionerà circa il 40% dei professionisti alle dipendenze del S.S.N. A ciò si aggiunge il fondato timore del ridimensionamento dei Servizi di Prevenzione e Protezione del S.S.N. entro i prossimi cinque anni.</p>
 <p>Si evidenzia inoltre che gli studenti e i docenti della scuola secondaria superiore non conoscono il corso di laurea in Tecniche della prevenzione nell’ambiente e nei luoghi di lavoro: è pertanto necessaria un’operazione di orientamento in ingresso mirata agli studenti delle scuole superiori.</p>
 <p>Fondamentale sarebbe ad esempio nelle scuole la valorizzazione della funzione di promozione della Salute per il contrasto del consumo di Droga, Alcol, per una sana alimentazione, per la promozione vaccinale o per lo sviluppo di una cultura ambientale.</p>
 <p>Con riferimento al piano degli studi del corso di laurea in Tecniche della prevenzione nell’ambiente e nei luoghi di lavoro dell’UCSC, malgrado l’indubbia qualità della formazione e dei contenuti, si rileva che vi sia un sovraccarico cognitivo, evidenziato da una sovrabbondanza di SSD. È apprezzabile che, nel piano degli studi, l’UCSC abbia rispettato il principio della sussunzione delle discipline tecniche sotto il SSD MED/50 affidate ai professionisti del settore della Prevenzione.</p>
 <p>Riguardo i Piani di studio sarebbe auspicabile uniformare gli stessi, creando Reti Universitarie che pianifichino uniformemente i percorsi di studi, sia nel percorso triennale che magistrale per cui l’offerta, almeno nella regione Lazio, andrebbe ottimizzata e tarata sulle esigenze degli studenti lavoratori, che spesso vi si iscrivono. Utile appare in tale senso l’individuazione di “livelli essenziali di insegnamento”, che consentono da un lato di evitare il sovraccarico formativo e dall’altro lato di agire direttamente sui contenuti degli insegnamenti con i docenti che li erogano.</p>
 <p>Critica potrebbe apparire la sussunzione della disciplina “Deontologia e regolamentazione” sotto il SSD MED/43 anziché sotto il SSD MED/50, il che assicurerebbe probabilmente una migliore attenzione alle specificità deontologiche del Profilo Professionale, quando queste siano state definite dagli specifici Ordini e Albi Professionali.</p>
 <p>La professione del Tecnico della prevenzione nell’ambiente e nei luoghi di lavoro è riconosciuta e considerata in vari provvedimenti normativi dal MIUR, dal Ministero della Salute, dal MISE e dal Ministero del Lavoro e delle Politiche Sociali: cionondimeno l’Italia è l’unico Paese che non ha mai adottato una strategia nazionale per la sicurezza nell’ambiente e nei luoghi di lavoro</p>
 <p>Si rileva l’urgenza di creare un tavolo politico sui temi dell’ambiente, del tutto trascurati, in sinergia anche con i datori di lavoro “istituzionalmente forti” (MISE, Confindustria), valorizzando il ruolo delle Regioni quale interlocutore principale.</p>
 <p>Con riferimento alla sinergia tra le imprese e l’Università per i tirocini formativi, sarebbe utile la formulazione di un piano incentivante per i tutor, che potrebbe consistere, per esempio, nella creazione di un albo dei tutor, gestito dall’Ordine professionale, che possa agevolare dette figure nell’accesso ai crediti per la Formazione continua ECM (attribuiti per l’impegno tutoriale) ovvero nella previsione di compensi.</p>
 <p>Poiché il piano degli studi prevede uno specifico insegnamento sull’ambiente, le l’ARPA dovrebbero considerare gli studenti del corso di laurea in Tecniche della Prevenzione nell’ambiente e nei luoghi di lavoro ai fini dello svolgimento del tirocinio professionalizzante atteso che, in base all’art. 1, comma 6, del D.M. n. 58/1997 
  <italic>“ Il tecnico della prevenzione nell’ambiente e nei luoghi di lavoro svolge la sua attività professionale, in regime di dipendenza o libero professionale, nell’ambito del servizio sanitario nazionale, presso tutti i servizi di prevenzione, controllo e vigilanza previsti dalla normativa vigente”.</italic>
 </p>
 <p>Si auspica che l’istituzione dell’Ordine e dell’Albo professionale possa contribuire alla sensibilizzazione delle istituzioni pubbliche e delle imprese private sull’importanza della professione e del contributo anche culturale alla prevenzione.</p>
 <p>In conclusione la sfida, come ha sostenuto il Prof. Walter Ricciardi, già Presidente dell’ISS e Coordinatore della Struttura Didattica del corso di Laure in Tecniche delle Prevenzione in Ambiente e nei Luoghi di Lavoro dell’Università Cattolica del Sacro Cuore fino al 2015, in occasione della sua nomina a Presidente della World Federation of Public Health Association, è quella di “trasformare la tutela della salute in un’istanza presente in tutte le politiche: educative, ambientali, industriali, poiché solo così è possibile costruire sistemi sanitari equi e sostenibili anche nel futuro”.</p>
 <p>È fondamentale comprendere come la scelta sia politica e non economica, oltre che culturale: solo così si può auspicare di vedere finalmente nella sanità non solo un costo e interpretare il concetto di sanità per tutti oltre il mero investimento economico. La sanità, in sintonia con la direzione generale dell’Oms, è quella della Sanità come fattore di sviluppo di un Paese, sia esso ricco o disagiato. È infatti dimostrato che un Paese sano lavora di più, produce di più e spende di meno per le malattie.</p>
 <p>I Professionisti della Prevenzione hanno il compito di far comprendere questa evidenza che contribuisce al Valore della Sanità Pubblica in cui la Prevenzione dovrebbe essere protagonista in modalità equa e sostenibile, così da poter adottare decisioni conseguenti con i principali interlocutori economici (MISE) perché è solo con un cambio di visione da sanità come fattore di costo a fattore di sviluppo, che si potrà sperare in un salto in avanti nell’approccio verso l’obiettivo della copertura sanitaria universale, segnando di fatto la sconfitta della visione della sanità di mercato a favore invece di una sanità globale realmente permeante dal punto di vista sociale.</p>
 <p>La sfida e la scommessa della salute in tutte le politiche è sostenibile, poiché è dimostrato che per ogni 100 dollari investiti in prevenzione sanitaria ne tornano al Paese dai 600 agli 800.</p>
 <p>Il tutto curando sempre le abilità comunicative dei professionisti della prevenzione in un contesto in cui la velocità dell’informazione, non coincide con la correttezza delle conoscenze, soprattutto in tema di prevenzione in cui è pressante l’esigenza di innovazione.</p>
</abstract>

<?xml version="1.0" encoding="UTF-8"?>
<abstract>
 <p>Angelillo B e Romano F, in occasione della Giornata di studio promossa dalla SItI su: La formazione universitaria e la Sanità Pubblica, tenutasi a Palermo nel 1990, facendo riferimento alla storia millenaria dell’Università, identificavano nel Novecento il periodo nel quale “… l’università è diventata una istituzione in primo luogo scientifica”, precisando che “… lo è diventata in modo così completo che università e scienza, o professore e scienziato, sono ormai termini pressoché sinonimi in molti paesi, soprattutto in quelli tecnologicamente più progrediti”. Nella stessa occasione sottolineavano che “… sin dai suoi esordi la scienza si è presentata come una sfida all’ortodossia tradizionale. Essenzialmente la scienza nel senso moderno è l’applicazione della ragione umana alla soluzione di problemi, facendo ricorso ad una metodologia di base consistente nella successione dei seguenti momenti: formulazione di un problema, ipotesi di soluzione, controllo e soluzione corredata di dimostrazione…”. Queste considerazioni sulla scienza e sulla ricerca universitaria, pur formulate quasi trenta anni fa, parlano al presente e al futuro della ricerca in Sanità Pubblica individuandone il carattere di continua sfida metodologica e fortemente orientato agli aspetti applicativi per la soluzione dei problemi di salute delle comunità. Tali peculiarità rendono la ricerca in Sanità Pubblica e, in particolare, quella orientata alla definizione delle politiche per la salute, ancor più complessa. Come affermato da Hegger et al., la definizione delle politiche per la salute è un processo complesso e l’uso delle conoscenze scientifiche in questo campo, noto anche come “
  <italic>knowledge utilization</italic>”, non è “
  <italic>self-evident</italic>” e “la definizione delle politiche sanitarie è il processo di individuazione del problema e di formulazione, implementazione e valutazione dell’insieme delle azioni necessarie per la soluzione del problema”. In questo contesto, l’interazione tra ricercatori, operatori di Sanità Pubblica e decisori politici è cruciale per la realizzazione di efficaci politiche per la tutela e la promozione della salute.
 </p>
 <p>È importante, allora, analizzare quali possano essere le ulteriori sfide scientifiche che la disciplina deve affrontare per lo sviluppo di politiche sanitarie in grado di raggiungere i due principali obiettivi che la Sanità Pubblica si propone: contrastare le patologie e promuovere la salute delle comunità. In tal senso, è possibile individuare alcune macro-direttrici della ricerca applicata alla Sanità Pubblica, quali la realizzazione di un’adeguata governance della 
  <italic>produzione delle evidenze</italic>, il loro 
  <italic>trasferimento</italic> ed 
  <italic>implementazione</italic> alle pratiche di Sanità Pubblica e la 
  <italic>valutazione dell’impatto</italic> delle politiche sanitarie.
 </p>
 <p>La definizione stessa di Sanità Pubblica, a partire da quella formulata da Winslow nel 1920, ha suscitato acceso dibattito sui precisi confini delle pratiche di sanità pubblica, in relazione sia alla pratica medica che ad altri settori le cui attività incidono sulla salute della popolazione, quali lo sviluppo urbano, l’istruzione, l’industria, i trasporti e l’ambiente, per citarne solo alcuni. Nel tempo, però, i più rilevanti risultati ottenuti grazie agli interventi di Sanità Pubblica, quali la sicurezza degli alimenti, la potabilizzazione dell’acqua destinata al consumo umano o il controllo delle malattie trasmissibili e prevenibili mediante vaccino, non si sono, paradossalmente, accompagnati ad un incremento della percezione del loro valore nella popolazione e nei decisori politici. Questa tendenza ha dato l’avvio ad un inesorabile processo di definanziamento degli interventi di Sanità Pubblica e all’indebolimento delle strutture di governance, sebbene il cambiamento delle dinamiche di mercato e la globalizzazione abbiano aumentato la necessità di risorse da destinare ai servizi di sanità pubblica e ai percorsi per garantire la qualità delle prestazioni sanitarie.</p>
 <sec>
  <title>LA PRODUZIONE DELLE EVIDENZE</title>
  <p>È noto che gli interventi di Sanità Pubblica sono progettati per migliorare la salute della popolazione e/o di specifici sottogruppi e/o dei singoli e spaziano dalle vaccinazioni per la prevenzione delle comuni malattie infettive ai programmi per prevenire l’obesità tra i bambini in età scolare a campagne dirette alla disassuefazione dal fumo. Gli interventi di Sanità Pubblica devono, tuttavia, essere rigorosamente valutati per garantire che i fondi ad essa assegnati vengano spesi nel modo più efficace possibile e che gli interventi potenzialmente non efficaci o dannosi non vengano invece attuati. L’applicazione dell’approccio “evidence-based”, già ampiamente e con successo adottato nella pratica clinica, presenta alcune difficoltà relativamente alle problematiche preventive e più globalmente agli interventi di Sanità Pubblica.</p>
  <p>Appare necessario, innanzitutto, superare antichi e nuovi ostacoli. Per molti interventi preventivi e di Sanità Pubblica sono tutt’oggi utilizzati studi quasi-sperimentali, trasversali o analisi time-series, che non consentono in molti casi di garantire un’adeguata qualità delle evidenze e, soprattutto, la generalizzabilità dei risultati. Nella maggioranza dei casi gli studi non possono dimostrare il rapporto di causalità con assoluta certezza. Le prove di efficacia vengono, spesso, generate nell’ambito di progetti di ricerca che devono “sopravvivere” al sistema di “revisione tra pari” che privilegia la validità interna rispetto a quella esterna. Studi approvati e finanziati, molto spesso, sono condotti in contesti di maggiore disponibilità di risorse e da personale altamente qualificato. Gli interventi che ne derivano, pertanto, possono essere difficili da attuare nel mondo reale. Emerge, pertanto, prepotente la necessità, per informare le pratiche e le politiche di Sanità Pubblica, di condurre la ricerca in condizioni molto simili a quelle reali, in cui diverse popolazioni sono esposte o non esposte a una condizione potenzialmente causale (ad esempio, una nuova politica di educazione alimentare in una scuola, nuove politiche per la disassuefazione dal fumo di tabacco) che ricalchi il disegno di uno studio in cui i partecipanti sono casualmente assegnati ai gruppi. Sebbene gli studi conosciuti come 
   <italic>pragmatic trial</italic>, siano più soggetti a bias di selezione, questi riflettono in modo più fedele ciò che sta accadendo nel contesto reale rispetto ad uno studio metodologicamente più rigoroso e, nel contempo, offrono la possibilità di dimostrare se un intervento sanitario di documentata 
   <italic>efficacy</italic> è dotato di 
   <italic>effectiveness</italic> in una popolazione eterogenea in condizioni reali. Naturalmente questo approccio non è scevro di ostacoli, come evidenziato da Craig et al., che suggeriscono alcune modalità per rafforzare l’inferenza causale.
  </p>
  <p>Emerge, pertanto, la complessità di determinare quando l’evidenza scientifica è sufficiente per prendere decisioni sulle azioni e gli interventi da intraprendere in Sanità Pubblica sebbene, in alcune occasioni, l’attesa delle prove di efficacia comporterebbe non accettabili ritardi nell’applicazione di cruciali interventi di Sanità Pubblica.</p>
 </sec>
 <sec>
  <title>IL TRASFERIMENTO DELLE EVIDENZE ALLE PRATICHE</title>
  <p>Le conoscenze scientifiche dovrebbero guidare tutte le decisioni professionali, manageriali e politiche relative alla salute delle comunità. L’inadeguato utilizzo delle evidenze è documentato in sanità per tutti gli stakeholders (pazienti e caregivers, professionisti, managers e policy-makers), sia nei paesi industrializzati che in quelli in via di sviluppo. Studi condotti in vari contesti dimostrano che evidenze scientifiche di elevata qualità non vengono adeguatamente trasferite nella pratica, determinando sia sovra-utilizzo di servizi e prestazioni sanitarie inefficaci o inappropriati, sia sotto-utilizzo di quelli efficaci e appropriati. È, pertanto, essenziale ridurre il divario tra ricerca e pratica. Sebbene siano disponibili numerosi interventi di Sanità Pubblica basati sull’evidenza, può risultare difficile implementarli e sostenerli al di fuori di contesti controllati. Anche la riduzione del divario tra ricerca e pratica rappresenta, quindi, un campo di interesse della ricerca in Sanità Pubblica. In tal senso l
   <italic>’implementation science</italic>, che si concentra sulla comprensione dei fattori e delle strategie che influenzano l’adozione degli interventi basati sull’evidenza in contesti reali, può rappresentare uno strumento utile, anche se ancora poco utilizzato nella ricerca in Sanità Pubblica, per contribuire alla realizzazione nella pratica degli interventi evidence-based.
  </p>
  <p>Allo stesso modo, tuttavia, non sono rari gli esempi di interventi di Sanità Pubblica implementati in assenza di una solida base di evidenze. A titolo di esempio, si può ricordare l’OMS, che nel 1997, ha raccomandato l’osservazione diretta, da parte di personale adeguatamente formato, di pazienti affetti da tubercolosi per migliorarne l’aderenza al trattamento. Una revisione sistematica “Cochrane” nel 2007 ha poi dimostrato che l’osservazione diretta di tali pazienti non è in grado di migliorare l’assunzione dei farmaci rispetto all’auto-somministrazione. Analogamente, negli Stati Uniti, sono stati condotti studi su soggetti sottoposti a screening per la diagnosi precoce del carcinoma prostatico, che sappiamo non essere supportato da solide prove di efficacia. Questi sono alcuni esempi che enfatizzano l’importanza di garantire una solida base di evidenze per gli interventi di Sanità Pubblica.</p>
  <p>Un ostacolo alla integrazione dei risultati rigorosi e pertinenti della ricerca nelle decisioni di politica sanitaria può essere rappresentato dalla scarsa tempestività nella produzione di evidenze nei tempi utili alla decisione politica. 
   <italic>Christopher JM Whitty</italic> scrive che gli accademici, talvolta, sottovalutano la velocità dei processi decisionali, e sarebbe più opportuno pubblicare articoli di buon livello prima che le decisioni di politica sanitaria vengano prese, piuttosto che articoli eccellenti al termine del processo decisionale. Egli conclude suggerendo che la sintesi accurata delle evidenze disponibili è il contributo più importante che il mondo accademico può dare al processo decisionale, anche in termini di valutazione economica degli interventi sanitari, atteso che i responsabili delle politiche sanitarie prendono decisioni che implicano l’utilizzo di cospicue risorse economiche. L’aumento della pressione economica impone la necessità di scegliere “saggiamente” e investire su ciò che “funziona” per migliorare la salute della comunità.
  </p>
 </sec>
 <sec>
  <title>LA VALUTAZIONE DELL’IMPATTO DEGLI INTERVENTI DI SANITÀ PUBBLICA</title>
  <p>Come è noto, l’implementazione degli interventi orientati a tutelare la salute pubblica, spesso, comporta costi elevati e solo attraverso un percorso di valutazione è possibile garantire che le risorse vengano impiegate in modo appropriato ed efficiente, evitando di finanziare interventi inefficaci o, addirittura, dannosi. Tuttavia, è estremamente complesso sottoporre le politiche sanitarie a processi valutativi evidence-based. Poco o nulla si conosce sull’impatto degli interventi di Sanità Pubblica in termini di miglioramento della salute e del benessere delle comunità e, come richiamato in precedenza, l’impatto di un intervento nel “contesto reale” può essere diverso rispetto a quanto atteso sulla base dei risultati di studi scientifici.</p>
  <p>In Italia, la crisi di sostenibilità del Servizio Sanitario Nazionale ha acceso il dibattito sull’importanza del 
   <italic>value</italic>, riconoscendo in esso il driver della sanità. Michael Porter definisce il 
   <italic>value</italic> come il ritorno in termini di salute delle risorse investite in Sanità, calcolato rapportando gli outcome di salute, intesi come esiti favorevoli ed effetti avversi, e i costi sostenuti dal sistema. Sir Muir Gray ha attribuito al concetto di 
   <italic>value</italic> un significato più articolato, facendo riferimento a tre dimensioni (allocativa, tecnica e personale) la cui valutazione è ineludibile per la sostenibilità dei servizi sanitari. La dimensione (efficienza) tecnica può essere incrementata disinvestendo da servizi e prestazioni sanitarie che consumano risorse senza migliorare gli outcome e riallocando le risorse in quelli ad elevato 
   <italic>value</italic>. Nel nostro Paese esistono numerosi ostacoli all’implementazione di questa dimensione, primo tra tutti la non adeguatezza dei sistemi informativi per una rilevazione sistematica degli outcome, in particolare quelli a medio e lungo termine.
  </p>
  <p>Risulta evidente che l’individuazione degli strumenti metodologici e applicativi per la valutazione delle politiche sanitarie rappresenta ancora una straordinaria sfida per la ricerca in Sanità Pubblica. A parere di chi scrive, è una opportunità da non perdere l’attuazione di una strategia nazionale di 
   <italic>evidence-based patient information</italic>. Le decisioni in sanità non solo devono essere basate sulle migliori evidenze disponibili, ma anche condivise e personalizzate tenendo conto delle condizioni sociali, delle preferenze e aspettative degli individui. Nel documento 
   <italic>Crossing the Quality Chasm: A New Health System for the 21st Century</italic>, l’Institute of Medicine individua l’assistenza centrata sul paziente come uno dei fattori chiave per migliorare i moderni sistemi sanitari. Creare nel cittadino una cultura della salute appare ancor più importante per le pratiche di Sanità Pubblica. Mentre ogni singolo malato sa esattamente quello che vuole, una diagnosi e una terapia efficace, la maggior parte degli individui sani non sa, al contrario, come proteggere la salute.
  </p>
  <p>In conclusione, è possibile, pertanto, affermare che la complessità della ricerca orientata alla definizione e realizzazione delle politiche per la salute delle popolazioni può essere affrontata solo con grande umiltà e utilizzando uno degli strumenti che da sempre hanno caratterizzato la cultura dell’igienista: la capacità di “mettere insieme” ricercatori e operatori di Sanità Pubblica e di dialogare con le diverse professionalità. In tal senso, ci piace ricordare Ammerman et al., quando affermano che “… per affrontare le grandi sfide della Sanità Pubblica i ricercatori devono far uso di evidenze, strumenti e strategie basati sulla pratica e generare approcci per implementare le evidenze basate sulla pratica… se vogliamo più 
   <italic>pratica</italic> basata sull’evidenza, abbiamo bisogno di più 
   <italic>evidenza</italic> basata sulla pratica”.
  </p>
 </sec>
</abstract>

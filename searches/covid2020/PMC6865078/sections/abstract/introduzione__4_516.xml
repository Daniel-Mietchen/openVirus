<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Com’è noto le 
   <italic>sepsi</italic> hanno un rilevante impatto clinico, sono spesso fatali, costituiscono una delle principali cause di morte intraospedaliera e rappresentano oggi un importante problema di Sanità Pubblica anche per il notevole dispendio di risorse economiche ad esse correlate. Pochi studi hanno valutato l’impatto epidemiologico delle sepsi dovute ad Infezione Correlata all’Assistenza (ICA) rispetto a quelle acquisite in comunità. È sembrato, pertanto, interessante descrivere le caratteristiche dei pazienti ricoverati con sepsi acquisita in comunità o correlata ad una ICA ed indagare i possibili determinanti associati alla loro insorgenza.
  </p>
 </sec>
 <sec>
  <title>MATERIALI E METODI</title>
  <p>E stato condotto uno studio epidemiologico retrospettivo che ha interessato un campione di pazienti pediatrici con diagnosi di sepsi ricoverati presso gli ospedali della regione Campania negli anni 2014, 2015 e 2016. La rilevazione dei dati è stata effettuata mediante una scheda opportunamente preparata che ha permesso di rilevare i dati necessari allo studio consultando la cartella clinica del paziente. La scheda di rilevazione era articolata in tre sezioni: a) caratteristiche socio-demografiche; b) dati anamnestici e relativi al ricovero; c) dati relativi alla sepsi.</p>
 </sec>
 <sec>
  <title>RISULTATI</title>
  <p>I risultati dello studio pilota, relativi ai primi 70 pazienti, evidenziano che i pazienti con diagnosi di sepsi sono prevalentemente maschi (62.8%) e il 42.9% ha un’età inferiore ad 1 anno (neonati). Il 24.3% presenta almeno una comorbidità, in particolare nell’8.8% dei neonati e nel 38.9% dei pazienti di età ≥ 1 anno. La più comune comorbidità tra i neonati è l’infezione urinaria (60%), mentre nei pazienti di età ≥ 1 anno è l’infezione del Sistema Nervoso Centrale (59.3%). Poco meno della metà dei pazienti (45.7%) è trasferito da un altro ospedale e la degenza media è di 9 giorni. Il patogeno più frequentemente identificato è lo stafilococco (11.4%). Due pazienti sono deceduti durante il ricovero. Il 24.2% delle sepsi sono state attribuite ad una ICA. I primi risultati della regressione logistica multipla hanno evidenziato che le sepsi dovute ad ICA sono significativamente più frequenti nel sesso femminile.</p>
 </sec>
 <sec>
  <title>CONCLUSIONI</title>
  <p>I risultati preliminari richiamano la necessità di interventi educativi tra gli operatori sanitari per aumentare la consapevolezza del rischio di infezioni correlate all’assistenza. Lo sviluppo di nuove strategie per implementare l’adesione alle linee guida per la prevenzione e il trattamento delle sepsi da ICA è un obiettivo fondamentale per migliorare la qualità dell’assistenza sanitaria.</p>
 </sec>
</abstract>

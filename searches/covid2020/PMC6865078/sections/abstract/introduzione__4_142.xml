<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La formazione del personale sanitario relativamente a qualità e sicurezza delle cure così come l’implementazione di adeguati sistemi di monitoraggio rappresentano entrambi strumenti utili a migliorare l’adesione del personale sanitario alle buone pratiche così come la qualità dell’assistenza: a tale scopo, da luglio 2017, nei reparti di degenza dell’Istituto di Medicina Fisica e Riabilitativa “Gervasutta” di Udine è stato avviato un percorso di formazione e monitoraggio periodico relativo ai requisiti di sicurezza e qualità per la corretta gestione dei farmaci ad alto rischio.</p>
 </sec>
 <sec>
  <title>MATERIALI E METODI</title>
  <p>Sono stati organizzati incontri formativi rivolti al personale dei tre reparti di degenza dell’Istituto relativi al management dei farmaci ad alto livello di sorveglianza, ovvero ad alto rischio e “Look-Alike/Sound-Alike” (LASA), in riferimento alla procedura aziendale, in ciascuna delle fasi (approvvigionamento, dispensazione, stoccaggio, conservazione, prescrizione, allestimento, somministrazione, monitoraggio clinico). A seguito, con cadenza trimestrale, è stata valutata la conformità ad undici requisiti di sicurezza e qualità sulla loro gestione con apposita check list. È stato utilizzato il test esatto di Fisher per effettuare un confronto su base trimestrale, semestrale ed annuale. La significatività statistica è stata stabilita per valori di p &lt; 0.05.</p>
 </sec>
 <sec>
  <title>RISULTATI</title>
  <p>È stato effettuato un totale di 107 valutazioni a termine del monitoraggio. L’adesione complessiva ai requisiti è incrementata dal primo al secondo trimestre di monitoraggio (primo trimestre: 37%; secondo: 68%) con significatività statistica (p = 0,05) così come dal secondo al terzo trimestre (84%); nei trimestri seguenti le performance complessive dei reparti si sono invece stabilizzate, raggiungendo il 100%. Si registra infine una variazione statisticamente significativa confrontando il primo semestre 2018 con l’ultimo semestre 2017 (p = 0,0003).</p>
 </sec>
 <sec>
  <title>CONCLUSIONI</title>
  <p>Gli incontri formativi dedicati al personale d’Istituto e la cadenza trimestrale del monitoraggio si sono rivelati uno strumento efficace: la maggiore conoscenza, sensibilità e attenzione sul tema hanno di conseguenza determinato un miglioramento nella gestione in reparto dei farmaci ad alto rischio.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La presenza in ambito professionale di sostanze chimiche pericolose (tossiche, cancerogene e mutagene), rappresenta un fattore di rischio per la sicurezza e la salute degli operatori, responsabile del 4-10% di tutti i tumori nei paesi industrializzati. Obiettivi dello studio sono: valutare l’esposizione professionale alle sostanze chimiche pericolose degli operatori di laboratori, esplorare conoscenze, attitudini e comportamenti relativamente alle sostanze chimiche utilizzate nell’attività lavorativa e la percezione del rischio derivante dall’esposizione a tali sostanze.</p>
 </sec>
 <sec>
  <title>METODI</title>
  <p>Lo studio, condotto mediante l’utilizzo di un questionario autosomministrato a un campione di operatori dei laboratori di ricerca e assistenziali dell’Azienda Ospedaliero-Universitaria Mater Domini di Catanzaro, ha previsto la raccolta di informazioni anagrafiche e socio-economiche, informazioni relative allo stato di salute, alle conoscenze sulle sostanze chimiche pericolose, alle attitudini relativamente al rischio chimico, ai comportamenti durante l’espletamento delle attività in laboratorio, alla formazione ricevuta in materia di rischio chimico e alle sostanze utilizzate nel corso dell’attività lavorativa.</p>
 </sec>
 <sec>
  <title>RISULTATI</title>
  <p>I risultati preliminari dello studio, su un totale di 213 lavoratori (età media 35 ± 9.2 anni), più della metà dei quali costituita da personale a tempo determinato, evidenziano che le sostanze chimiche pericolose di più frequente utilizzo sono: acrilammide, formaldeide e metanolo (65% dei lavoratori) e che quasi la totalità del campione (98.3%) è esposta a sostanze classificate come cancerogene di classe 1 in accordo con la vigente normativa (Regolamento CE n.1272/2008-CLP). Relativamente alle conoscenze, meno della metà è a conoscenza dell’esistenza di una dose soglia per le sostanze cancerogene non genotossiche e che l’esposizione a livelli al di sotto di questo valore non determina un rischio di sviluppare neoplasia. Inadeguate risultano, inoltre, le conoscenze relative ai DPI, con oltre il 60% di operatori che non è in grado di distinguere le diverse tipologie di guanti presenti in laboratorio. Il 40% consuma pasti in laboratorio e solo il 63% lava le mani sia prima che dopo le diverse procedure.</p>
 </sec>
 <sec>
  <title>CONCLUSIONI</title>
  <p>Dai primi risultati emerge una importante esposizione dei lavoratori a sostanze chimiche cancerogene e mutagene e tossiche a fronte di un livello di conoscenze spesso inadeguato, soprattutto per quel che riguarda la corretta manipolazione delle sostanze chimiche. Indispensabile appare, pertanto, implementare le attività formative del personale a tutti i livelli.</p>
 </sec>
</abstract>

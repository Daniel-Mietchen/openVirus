<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La vaccinazione antinfluenzale degli operatori sanitari è ben riconosciuta come misura di sanità pubblica in grado di proteggere gli operatori sanitari dall’influenza stagionale, e i pazienti fragili dal rischio delle complicanze a essa correlate. Tuttavia, il tasso di copertura vaccinale degli operatori sanitari, sia in Italia, che in Europa, risulta essere ampiamente al di sotto del target raccomandato (minimo del 75% e ottimale del 95%). Lo scopo del presente studio è quello di descrivere le attività ed i risultati ottenuti dalle campagne vaccinali, rivolte agli operatori sanitari, organizzate in seno al Gruppo di Lavoro Formazione Condivisa dell’Accademia Romana di Sanità Pubblica, durante la stagione 2018/2019 in quattro Policlinici/AO Universitari di Roma.</p>
 </sec>
 <sec>
  <title>MATERIALI E METODI</title>
  <p>È stato condotto uno studio trasversale volto ad analizzare le attività realizzate nell’ambito delle campagne vaccinali per la promozione della vaccinazione antinfluenzale per gli operatori sanitari dei quattro ospedali universitari romani. I medici in formazione specialistica delle tre Scuole di Igiene e Medicina Preventiva di Roma in seno al Gruppo di Lavoro, hanno attivamente partecipato alla realizzazione delle campagne. I dati relativi alle campagne sono stati raccolti e sintetizzati tramite un set di indicatori, validati attraverso uno studio condotto presso gli stessi centri durante la stagione precedente.</p>
 </sec>
 <sec>
  <title>RISULTATI</title>
  <p>Nei quattro ospedali sono state realizzate differenti campagne, attraverso la collaborazione tra Direzioni Sanitarie e Dipartimenti di Igiene e Sanità Pubblica Universitari: gli ospedali 1, 3 e 4 hanno realizzato dei corsi di formazione per gli operatori sanitari e promosso attivamente la campagna attraverso inviti via e-mail a tutto il personale. Relativamente all’accesso alla vaccinazione, tutti e quattro gli ospedali hanno adibito un ambulatorio per la vaccinazione antinfluenzale; inoltre, gli ospedali 1 e 4 hanno organizzato vaccinazioni on-site nei reparti ospedalieri, richiedendo un maggiore impiego di personale vaccinatore. Il tasso di copertura vaccinale è risultato: 22.4% nell’ospedale 1, 18.1% nell’ospedale 4, 9.3% nell’ospedale 2 e 8.5% nell’ospedale 3.</p>
 </sec>
 <sec>
  <title>CONCLUSIONI</title>
  <p>I nostri risultati dimostrano che le campagne vaccinali basate su più attività (comprendenti formazione, promozione attiva e facile accesso alla vaccinazione) rappresentano un approccio efficace per promuovere la vaccinazione antinfluenzale. Il facile accesso alla vaccinazione (on-site) sembra costituire un elemento chiave per superare alcune barriere alla vaccinazione da parte degli operatori. L’esperienza di formazione condivisa della ARSP ha costituito uno strumento formativo per i medici in formazione specialistica, in grado di fornire elementi di pianificazione e valutazione delle 
   <italic>best practices</italic> per la prevenzione e la promozione della salute.
  </p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Pubblicazioni scientifiche affermano che l’aumento del rischio infettivo nel reparto operatorio è dovuto alla scarsa manutenzione delle unità di trattamento dell’aria (UTA), contaminate da microrganismi aerodiffusi. Ciò è favorito dalla complessità strutturale dei dispositivi, spesso formati da rotori deumidificanti (RD), difficilmente sanificabili. In questo studio è stata valutata efficacia di una strategia di disinfezione di UTA ospedaliere, specifiche per blocchi operatori, reparti di terapia intensiva e sub-intensiva.</p>
 </sec>
 <sec>
  <title>MATERIALI E METODI</title>
  <p>Per ognuno dei due ospedali in esame (Area Nord-Ovest Toscana), nel corso del 2018 sono state monitorate 4 UTA (SO1 = blocco operatorio 1; SO2 = blocco operatorio 2; TI = terapia intensiva; subTI = terapia sub-intensiva).</p>
  <p>In ogni UTA l’aria in ingresso viene deumidificata attraversando la superficie del RD, per poi entrare nella canala di conduzione all’ambiente ospedaliero, dopo la filtrazione. Inoltre, l’aria derivante dall’ambiente viene ricircolata attraverso la superficie superiore del RD, per poi essere espulsa.</p>
  <p>I campionamenti sono stati eseguiti presso 4 punti: ingresso e uscita dell’aria dal RD prima nell’immissione in canala; bocchetta di immissione in ambiente confinato; uscita dell’aria dall’UTA prima dell’espulsione.</p>
  <p>I prelievi sono stati effettuati prima e dopo (24 ore) la disinfezione, la quale è stata applicata, con cadenza quadrimestrale, con perossido di idrogeno (12%) e ioni argento (10 mg/L), aerosolizzato in tutti i punti di campionamento per 90 minuti. Durante i trattamenti le UTA sono state spente e le bocchette di immissione dell’aria sono state sigillate per evitare l’esposizione al disinfettante.</p>
 </sec>
 <sec>
  <title>RISULTATI</title>
  <p>Dopo le procedure di disinfezione, in entrambi gli ospedali sono state ottenute significative riduzioni delle cariche microbiche a 22°C e dei miceti nelle UTA SO2, TI e subTI.</p>
  <p>In SO2, le cariche microbiche a 22°C sono state ridotte da 65 ± 13 a 11 ± 7 CFU/500L (p = 0.009), mentre le cariche fungine sono diminuite da 15 ± 6 a 9 ± 7 CFU/500L (p = 0.046).</p>
  <p>In TI, i trattamenti hanno favorito le riduzioni delle cariche microbiche a 22°C da 17 ± 4 a 4 ± 3 (p = 0.013) e dei miceti, da 16 ± 4 a 0 CFU/500L (p &lt; 0.001). In particolare, il trattamento ha abbattuto la contaminazione da Aspergillus fumigatus (6 CFU/500L), riscontrata in un campione d’aria prelevato in TI.</p>
  <p>Infine, in subTI, i trattamenti hanno favorito una riduzione delle cariche microbiche a 22°C da 21 ± 5 a 5 ± 3 CFU/500L (p = 0.032).</p>
 </sec>
 <sec>
  <title>CONCLUSIONI</title>
  <p>I risultati ottenuti, seppur preliminari, suggeriscono la necessità da parte dei presidi ospedalieri, di applicare procedure di disinfezione dei dispositivi UTA e degli ambienti ospedalieri ad alto rischio infettivo, necessarie per migliorare la qualità microbiologica dell’aria.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La prevalenza della malnutrizione ospedaliera, a livello europeo, interessa oltre il 25% dei ricoverati ed è, almeno in parte, correlata alla scarsa gradibilità dei pasti. Rilevante, pertanto, migliorare la qualità organolettica e nutrizionale (QON) del vitto somministrato ai degenti. Al fine di valutare la QON della ristorazione sanitaria, il Servizio Igiene Alimenti e Nutrizione (SIAN) dell’Azienda Sanitaria Universitaria Integrata di Trieste, in collaborazione con il Laboratorio Merceologico dell’Università di Trieste (UNITs) ha condotto, nel periodo 2017-2019, un’indagine su un campione di servizi di ristorazione sanitaria.</p>
 </sec>
 <sec>
  <title>MATERIALI E METODI</title>
  <p>L’indagine, che ha coinvolto tre servizi di ristorazione sanitaria, ha applicato il processo Nutrient Analysis Critical Control Point (NACCP), indicato nell’Accordo Stato-Regioni “Valutazione delle criticità nazionali in ambito nutrizionale” (24.11.16).</p>
  <p>In una prima fase, utilizzando una check list costruita ad hoc, sono stati valutati i processi di produzione dei pasti dei tre servizi di ristorazione sanitaria, in cui veniva utilizzato il legame Cook &amp; Chill (CC) e il legame Fresco/Caldo (FC); successivamente sono stati prelevati 120 campioni di pasti, sui quali il Laboratorio Merceologico dell’UNITs, ha effettuato l’analisi bromatologica, determinando, in particolare, il potere antiradicalico totale (PAR), i composti di degradazione lipidica e proteica (DLP) ed alcuni composti vitaminici (V) presenti nelle pietanze.</p>
  <p>Una successiva indagine (2019), che ha coinvolto un campione di 60 degenti ricoverati in due diversi reparti ospedalieri, in cui venivano serviti pasti prodotti con legame CC porzionati a freddo (PF) nel primo e legame CC porzionati a caldo (PC) nel secondo, aveva l’obiettivo di confrontare la soddisfazione degli utenti con la QON dei pasti serviti.</p>
 </sec>
 <sec>
  <title>RISULTATI</title>
  <p>Nei pasti prodotti con legame CC è stata rilevata una significativa perdita media del PAR rispetto al legame FC. Quelli prodotti con legame CC-PF hanno rilevato una minore perdita di PAR (15-40%) rispetto al legame CC-PC. La soddisfazione dei ricoverati che hanno consumato pasti prodotti con legame CC-PF è risultata doppia rispetto ai degenti che hanno consumato pasti prodotti con legame CC-PC.</p>
 </sec>
 <sec>
  <title>CONCLUSIONI</title>
  <p>L’adozione del processo NACCP, quale strumento innovativo che caratterizza le indagini condotte dal SIAN nel segmento della ristorazione sanitaria, ha permesso di valutare in modo puntuale la QON dei pasti serviti ai pazienti e di sviluppare raccomandazioni per sostenere una sana alimentazione nel contesto sanitario. Questa modalità operativa, indicata nell’Accordo sopracitato, riveste un ruolo strategico in grado di favorire politiche integrate di sicurezza alimentare e nutrizionale che competono anche al SIAN.</p>
 </sec>
</abstract>

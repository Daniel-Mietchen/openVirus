<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La ASL Roma 4 da più di 10 anni utilizza un’anagrafe vaccinale informatizzata (AV), ARVA TARGET, la cui parte anagrafica è alimentata dai dati inviati dalle anagrafi dei 28 Comuni che insistono nel territorio aziendale, e nella quale vengono registrate tutte le vaccinazioni erogate ai residenti e non. L’Anagrafe Vaccinale della Regione Lazio (AVR) e la costituenda Anagrafe Vaccinale Nazionale (AVN) hanno imposto dei cambiamenti strutturali dell’AV per adeguarsi agli standard richiesti.</p>
 </sec>
 <sec>
  <title>MATERIALI E METODI</title>
  <p>Il Decreto del Ministero della Salute 17 settembre 2018 (G.U. 257/2018), ha disciplinato l’AVN, già prevista dagli ultimi Piani Nazionali Vaccinali. Le puntuali indicazioni ivi contenute hanno imposto all’AVR e conseguentemente alle AV che la alimentano, di dotarsi di tutti i campi richiesti a livello nazionale. La ASL Roma 4, oltre a effettuare tale attività di implementazione del software gestionale, che già presentava circa l’80% del data set previsto dal Ministero della Salute, ha associato un’attività di dematerializzazione delle schede vaccinali, di controlli automatici dei Codici Fiscali e dei Codici AIC dei Vaccini tramite barcode e di recall automatico agli utenti dei richiami vaccinali.</p>
 </sec>
 <sec>
  <title>RISULTATI</title>
  <p>Per quanto riguarda le schede vaccinali cartacee, utilizzate finora per l’anamnesi, il consenso e la registrazione delle vaccinazioni, si sta procedendo alla loro dematerializzazione all’interno di ARVA TARGET, per conservare il pregresso, a cui si è aggiunto l’inserimento dell’anamnesi, tratta dalla Guida alle Controindicazioni, consultabile direttamente in caso di dubbi, e della scheda del consenso, revisionata alla luce della nuova normative sulla privacy, firmabili tramite apposite pad e obbligatorie e propedeutiche alla registrazione della vaccinazione. Inoltre, si è aggiunto alla possibilità, già da tempo fornita all’utente di registrarsi su un portale aziendale collegato all’AV e scaricare il certificato vaccinale contenente, nel caso dei minori, anche l’indicazione della situazione relativa all’obbligo vaccinale, la possibilità, previo consenso, di inviare sms di ricordo delle scadenze vaccinali.</p>
 </sec>
 <sec>
  <title>CONCLUSIONI</title>
  <p>Quest’attività di implementazione dell’AV si inserisce in un processo sistemico di revisione del Servizio Vaccinazioni della ASL Roma 4 orientato all’efficientamento delle attività e all’attenzione alle esigenze degli utenti e degli operatori. La dematerializzazione della modulistica permette una maggiore attenzione al rispetto della privacy, lo snellimento delle sedute vaccinali e il maggiore controllo sul rispetto delle procedure. La possibilità di recall telefonici è un importante strumento di compliance dell’utenza e di miglioramento delle coperture vaccinali.</p>
 </sec>
</abstract>

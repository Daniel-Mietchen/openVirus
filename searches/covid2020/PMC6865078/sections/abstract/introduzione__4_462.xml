<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Gli atti di violenza ai danni degli operatori sanitari, fenomeno di rilevanza nazionale, hanno fatto registrare nel corso del 2017 un incremento del numero di segnalazioni di Incident Reporting (IR) e di denunce di infortunio nell’Azienda Sanitaria Universitaria Integrata di Udine (ASUIUD). Per questa ragione il Gruppo Rischio Clinico (GRC) ha condotto sul tema una HFMEA (Healthcare Failure Mode and Effect Analysis), strumento proattivo utilizzato per identificare e ridurre i rischi. Questo studio descrive le azioni di miglioramento individuate e presenta i risultati ottenuti.</p>
 </sec>
 <sec>
  <title>MATERIALI E METODI</title>
  <p>Per la conduzione della HFMEA è stato costituito un gruppo multidisciplinare composto da operatori delle strutture ritenute a maggior rischio (Pronto Soccorso, Dipartimento delle Dipendenze, Dipartimento di Salute Mentale e Clinica Psichiatrica, Istituto di Riabilitazione) e rappresentanti delle direzioni (Direzione Sanitaria, Direzione Professioni Sanitarie, GRC, Servizio di Prevenzione e Protezione (SPP), medico competente). Il team ha analizzato il processo identificando fasi, modalità, cause di insuccesso e possibili ambiti di miglioramento. Per valutare l’impatto delle azioni correttive intraprese si sono confrontati gli infortuni segnalati al SPP occorsi ai dipendenti ASUIUD negli anni 2017 e 2018 e le segnalazioni spontanee di IR compilate dagli operatori nello stesso lasso di tempo.</p>
 </sec>
 <sec>
  <title>RISULTATI</title>
  <p>Le azioni di miglioramento proposte dal team e già realizzate sono state: implementazione e diffusione della procedura aziendale, ricognizione degli aspetti strutturali e logistici delle strutture, revisione delle modalità di sorveglianza, attivazione di supporto psicologico post-violenza e istituzione di corsi di formazione. Dall’analisi dell’andamento delle segnalazioni IR nel biennio 2017-2018 si evidenzia un aumento delle segnalazioni (33 nel 2017 vs 52 nel 2018, + 58%), con incremento di near miss (8 vs 17, +113%) e di eventi accaduti senza danno (9 vs 26, + 188%); sono altresì diminuite le segnalazioni di eventi accaduti con danno (16 vs 9, – 44%). Gli infortuni segnalati al SPP sono stati 23 nel 2017 e 20 nel 2018 (– 13%). Le giornate di lavoro perse sono passate da 448 a 147(– 67%) e nel 2018 non si sono verificati infortuni oltre 40 giorni rispetto ai 5 occorsi nel 2017.</p>
 </sec>
 <sec>
  <title>CONCLUSIONI</title>
  <p>Dall’analisi effettuata si evince che le azioni di miglioramento intraprese hanno aumentato la sensibilità degli operatori a segnalare situazioni di rischio e ridotto la gravità degli atti di violenza. Ulteriori azioni di miglioramento sono già state pianificate così come si mantiene attivo il monitoraggio degli IR e delle denunce di infortunio legate agli atti di violenza.</p>
 </sec>
</abstract>

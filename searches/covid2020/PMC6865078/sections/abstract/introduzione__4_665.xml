<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Prima dell’introduzione del Piano Nazionale della Prevenzione Vaccinale (PNPV) 2017-2019, sin dal 2008 differenti strategie vaccinali contro il Papilloma Virus (HPV) sono state implementate da alcune Regioni italiane che avevano introdotto la vaccinazione universale alle ragazze di 12 anni. Nonostante ciò, in Sicilia, la copertura vaccinale anti-HPV con il ciclo completo è progressivamente diminuita dal 48,5% (coorte di nascita 2003) al 23,3% (coorte nascita 2005).</p>
  <p>Scopo dello studio è stato quello di valutare le strategie attuate nelle campagne vaccinali anti-HPV per i pre-adolescenti e la correlazione con le coperture ottenute nelle Aziende Sanitarie Provinciali (ASP) Siciliane.</p>
 </sec>
 <sec>
  <title>MATERIALI E METODI</title>
  <p>Da novembre 2017 a marzo 2018, i responsabili dei centri vaccinali delle ASP siciliane sono stati invitati a completare un questionario online costituito da 54 items, atti ad indagare le strategie di prevenzione contro l’HPV, le caratteristiche organizzative dei centri di vaccinazione, gli eventuali interventi formativi effettuati e le coperture vaccinali.</p>
 </sec>
 <sec>
  <title>RISULTATI</title>
  <p>Il 55 % delle ASP siciliane ha organizzato interventi formativi sulle malattie HPV-correlate e sulla vaccinazione anti-HPV, indirizzati ai pre-adolescenti e ai loro genitori. La principale modalità di invito alla vaccinazione anti-HPV consiste nella lettera di invito, inviata dal centro di vaccinazione di riferimento ed indirizzata ai genitori (89%).</p>
  <p>Nel 75% delle ASP viene annotato sulla scheda vaccinale un promemoria per le dosi di richiamo, e solamente l’ASP di Messina ha usato come metodo di promemoria gli sms.</p>
  <p>Solo il 44,5% e il 55,5% delle ASP ha contattato i pre-adolescenti che non si sono presentati rispettivamente agli appuntamenti della prima e della seconda dose vaccinale, attraverso la chiamata attiva. Tutte le nove AA.SS.PP siciliane hanno organizzato conferenze o corsi di formazione per gli operatori sanitari sull’offerta di vaccinazione anti-HPV. Per quanto riguarda le coperture vaccinali, solo l’ASP di Caltanissetta ha superato la soglia minima individuata dal PNPV 2017-2019 del 75%.</p>
 </sec>
 <sec>
  <title>CONCLUSIONI</title>
  <p>Le coperture vaccinali, osservate nelle ASP partecipanti, sono largamente inferiori rispetto alle raccomandazioni nazionali per tutte le coorti di nascita target per la vaccinazione anti-HPV. Il raggiungimento di tale target è probabilmente riconducibile alla somministrazione del vaccino anti-HPV (insieme a dei contestuali eventi formativi), offerto direttamente nelle scuole secondarie di primo grado.</p>
  <p>I dati ottenuti dal nostro lavoro confermano che l’attuazione di strategie comunicative appropriate associate ad interventi formativi per i pre-adolescenti, contestualmente alla vaccinazione anti-HPV, dovrebbero essere standardizzati ed estesi a livello regionale nelle scuole.</p>
 </sec>
</abstract>

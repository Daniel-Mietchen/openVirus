<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le strategie di gestione dei servizi socio-sanitari territoriali richiedono innovazione dei ruoli e delle competenze. La figura dell’infermiere di comunità integrata con l’intervento sociale costituisce una delle novità più interessanti del panorama assistenziale. Il focus sulla fragilità come strumento di stratificazione del rischio di eventi negativi in soggetti residenti al proprio domicilio fornisce una chiave di intervento dei servizi integrati potenzialmente molto promettente. Il presente lavoro indaga l’impatto di un servizio socio-sanitario integrato sulla stratificazione del rischio di eventi negativi a livello individuale e di popolazione.</p>
 </sec>
 <sec>
  <title>MATERIALI E METODI</title>
  <p>Il servizio socio-sanitario ha somministrato questionari di valutazione della fragilità (Valutazione Funzionale Geriatrica - VFG), del rischio di caduta (Home Fall Prevention Checklist for Older Adults - HFPC) e dello statonutrizionale (Mini Nutritional Assessment - MNA) ad una coorte di 206 pazienti over 75 (76 M, 130 F).</p>
  <p>Inoltre è stato valutato il Body Mass Index (BMI) e le capacità nello svolgimento delle Attività della Vita Quotidiana per ogni individuo. Sono state analizzate le associazioni tra le diverse variabili con analisi univariate e multivariate.</p>
 </sec>
 <sec>
  <title>RISULTATI</title>
  <p>L’età media dei pazienti è risultata essere 84,23 aa (SD ± 5,4). Oltre l’80% dei pazienti (165) presentava un rischio di caduta in relazione alle capacità funzionali ed alle condizioni dell’ambiente abitativo; tale rischio è associato ad una maggiore fragilità (media del punteggio del VFG 15 vs 45, p &lt; 0,001) ed alla disabilità (percentuale di persone con rischio di caduta pari all’88,8% vs 44,1%; p &lt; 0.001) e al rischio di malnutrizione (percentuale di persone con rischio di caduta pari all’88,5% vs 76,1%; p &lt; 0.042). Essere sovrappeso (BMI &gt; 25) o sottopeso (BMI &lt; 20) non correla con il rischio di caduta in maniera significativa. L’analisi multivariata stratificata per genere ed età mette in evidenza la disabilità quale fattore associato indipendentemente al rischio di cadute.</p>
 </sec>
 <sec>
  <title>DISCUSSIONE</title>
  <p>L’intervento valutativo del servizio socio-sanitario integrato permette di identificare precocemente i soggetti ad elevato rischio di caduta e i fattori ad esso maggiormente connessi. La stratificazione del rischio rappresenta la base per interventi di prevenzione che riducendo l’incidenza dell’evento caduta possono migliorare la qualità della vita dei soggetti intervistati e presumibilmente riducono l’uso dei servizi di diagnosi e cura. Indagini prospettiche sono necessarie a verificare il realizzarsi di tali benefici a livello individuale, di popolazione e di uso dei servizi.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’antibiotico-resistenza rappresenta un problema di Sanità Pubblica a livello mondiale. La prevenzione della sua diffusione richiede un approccio multi-disciplinare, che interessi tutti i professionisti coinvolti nei processi di cura. I farmacisti, in particolare, rappresentano una figura chiave, in quanto forniscono ai pazienti informazioni e consigli sull’uso appropriato degli antibiotici e sono responsabili della loro dispensazione. Pertanto, l’obiettivo di questo studio è valutare conoscenze, attitudini e comportamenti dei farmacisti in tema di antibiotico-resistenza.</p>
 </sec>
 <sec>
  <title>MATERIALI E METODI</title>
  <p>L’indagine è stata eseguita su un campione di farmacisti selezionati casualmente dall’elenco delle farmacie italiane. Le informazioni sono state raccolte attraverso un questionario somministrato tramite intervista telefonica. L’analisi statistica è stata effettuata utilizzando la regressione logistica multipla.</p>
 </sec>
 <sec>
  <title>RISULTATI</title>
  <p>L’analisi preliminare dei risultati ha permesso di evidenziare che l’età media era di 49 anni (range 29-79 anni), il 54.3% dei farmacisti era di genere femminile, il 55.9% era sposato ed in media i partecipanti lavoravano 41 ore a settimana. La quasi totalità del campione (97%) sapeva che l’utilizzo eccessivo di terapie antibiotiche a largo spettro, l’automedicazione dei pazienti con antibiotici ed il mancato rispetto delle dosi di antibiotici da assumere potevano causare antibiotico-resistenza. Solo il 55.5% degli intervistati sapeva che l’utilizzo eccessivo di antibiotici nell’ambito dell’assistenza primaria, nell’ambito ospedaliero e nell’ambito veterinario era causa di antibiotico-resistenza. Il modello di regressione logistica multivariata ha mostrato che questa conoscenza era significativamente più frequente tra i farmacisti di genere maschile, tra coloro che lavoravano un numero maggiore di ore a settimana e tra coloro che ricevevano informazioni da riviste scientifiche e da internet o dai mass media. Più della metà dei farmacisti intervistati riteneva importante il ruolo dei farmacisti negli interventi educativi sulla popolazione in tema di utilizzo di antibiotici. Inoltre, il 45% ha riferito di informare spesso o sempre i propri pazienti sui rischi dell’antibiotico-resistenza ed il 71.4% sull’importanza di rispettare il dosaggio e la durata del trattamento antibiotico prescritto dal medico. Il 43.7% dei farmacisti ha riferito che i pazienti spesso/sempre chiedevano di acquistare antibiotici senza aver consultato un medico in particolare per infezioni dentali, cistiti ed influenza.</p>
 </sec>
 <sec>
  <title>CONCLUSIONI</title>
  <p>I risultati preliminari di questo studio hanno evidenziato un livello di conoscenze non sempre soddisfacente. Si richiama, pertanto, la necessità di pianificare interventi formativi in tema di antibiotico-resistenza rivolti ai farmacisti al fine di promuovere un uso appropriato degli antibiotici nella popolazione.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Un sistema di monitoraggio clinico-epidemiologico è fondamentale per migliorare la qualità delle cure, aumentando l’aderenza alle più aggiornate linee guida basate sull’evidenza e riducendo la variabilità nel percorso diagnostico-terapeutico, ed evitare al tempo stesso l’utilizzo improprio delle risorse. In Italia, attualmente, non esiste un set di indicatori di qualità (IQ) di riferimento per il melanoma.</p>
  <p>L’obiettivo del nostro lavoro è la definizione e il calcolo di IQ tratti dalla letteratura per valutare la qualità dell’assistenza per il melanoma in Umbria e offrire uno strumento di monitoraggio e di governo del percorso diagnostico-terapeutico.</p>
 </sec>
 <sec>
  <title>MATERIALI E METODI</title>
  <p>A seguito di una revisione della letteratura, è stato definito un set preliminare di IQ sulla base delle linee guida AIOM ed ESMO. Per ciascuno degli IQ identificati, è stata effettuata una valutazione di fattibilità in base ai dati disponibili nel Registro Tumori Umbro di Popolazione in merito a diagnosi e trattamento chirurgico del melanoma. Attraverso la selezione di campioni casuali è stato effettuato un controllo di validità degli IQ.</p>
 </sec>
 <sec>
  <title>RISULTATI</title>
  <p>Nel 2014 sono stati diagnosticati 233 nuovi casi di melanoma cutaneo. Il 60,1% erano melanomi sottili, mentre il 15,8% presentavano metastasi linfonodali o sistemiche alla diagnosi. In almeno il 94% dei referti erano segnalati spessore di Breslow, presenza/assenza di ulcerazione, presenza/assenza di mitosi, stato dei margini, numero dei linfonodi asportati; la presenza/assenza di regressione era segnalata nel 67.4% dei casi. Il 20,5% delle biopsie escissionali sono state effettuate con margini &lt; 2 mm. Le riescissioni presentavano margini tra 1 e 2cm nel 10.9% dei melanomi T1-T2 e margini ≥ 2 cm nel 78.3% dei melanomi T3-T4. La biopsia del linfonodo sentinella e la linfadenectomia sono state eseguite rispettivamente nel 56.1% e 94.6% dei casi ritenuti appropriati, con linfonodi positivi rispettivamente nel 27.6% e 33.3% dei casi. La mediana per il tempo di attesa tra prima biopsia e referto anatomopatologico era 14 giorni e tra referto della prima biopsia diagnostica e riescissione 31 giorni.</p>
 </sec>
 <sec>
  <title>CONCLUSIONI</title>
  <p>Poiché la chirurgia gioca un ruolo primario nel trattamento dei melanomi cutanei, standardizzazione e qualità sono prerequisiti imprescindibili per un approccio chirurgico efficace e per una lunga sopravvivenza libera da malattia dei pazienti. L’analisi dei processi attraverso il monitoraggio di IQ deve diventare parte integrante della valutazione dei servizi oncologici, dando impulso allo sviluppo di una cultura clinica basata sull’evidenza e alla strutturazione di un percorso diagnostico-terapeutico dedicato.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Piano Nazionale della Prevenzione Vaccinale 2017-2019 (PNPV) ha introdotto l’offerta attiva del richiamo decennale per difterite-tetano-pertosse (dTpa) a partire dall’età di 19 anni. Nella ASL di Latina, al fine di favorire l’adesione a tale vaccinazione, in aggiunta all’offerta della vaccinazione presso i Servizi Vaccinali, è stato disegnato un percorso strutturato di offerta attiva alla popolazione adulta mediante un progetto integrato tra la Sanità Pubblica e le Cure primarie, che include il medico di medicina generale (MMG) come promotore e vaccinatore del richiamo dTpa.</p>
 </sec>
 <sec>
  <title>MATERIALI E METODI</title>
  <p>Il modello organizzativo prevede che la vaccinazione di richiamo dTpa venga offerta dal MMG ai propri assistiti presso il proprio ambulatorio. Sono state selezionate le coorti di nascita 1970-1975, per garantire l’inclusione di soggetti che dovrebbero aver effettuato un ciclo primario di vaccinazione antitetanica, la cui obbligatorietà è stata introdotta in Italia nel 1963. Dopo la verifica dello stato vaccinale della popolazione in studio durante le routinarie visite in ambulatorio, il MMG avvia il dialogo sul valore della vaccinazione dTpa. In caso di adesione consapevole, il MMG esegue la vaccinazione nel corso della visita stessa o fissando un appuntamento. Per semplificare la registrazione dell’avvenuta vaccinazione, è previsto l’impiego di un apposito software che permette l’interfaccia del MMG con la scheda sanitaria del soggetto e l’anagrafe vaccinale.</p>
 </sec>
 <sec>
  <title>RISULTATI</title>
  <p>La valutazione critica del progetto ha identificato una serie di vantaggi per le figure interessate: a)gli assistiti possono avvalersi del rapporto di fiducia con il proprio medico curante e della logistica facilitata; b)gli operatori sanitari dei Servizi Vaccinali possono reimpiegare le risorse liberate nella programmazione dell’attività assistenziale; c)il MMG può ampliare le proprie conoscenze e competenze professionali e contribuire al raggiungimento di obiettivi di Sanità Pubblica; d)per il Sistema Sanitario Regionale la vaccinazione dTpa, effettuata secondo il PNPV, costituisce un LEA ed è pertanto da garantire. iInoltre aumentando le coperture per dTpa si contrasta la morbosità del tetano e della pertosse e si migliora la gestione del paziente in Pronto Soccorso in caso di traumatismi con ferite a rischio di tetano.</p>
 </sec>
 <sec>
  <title>CONCLUSIONI</title>
  <p>L’offerta alla popolazione del richiamo decennale dTpa da parte del MMG in collaborazione con i Servizi Vaccinali dovrebbe permettere, in tempi ragionevolmente brevi, di incrementare le coperture nei soggetti adulti generando una serie di vantaggi per le diverse figure interessate.</p>
 </sec>
</abstract>

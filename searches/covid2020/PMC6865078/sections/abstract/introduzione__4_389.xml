<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’efficacia della preparazione preoperatoria della cute, misura di prevenzione cruciale delle infezioni del sito chirurgico in fase preoperatoria, dipende sia dall’antisettico utilizzato e sia dalla metodica di applicazione dell’antisettico stesso. L’Obiettivo del nostro studio è stato quello di verificare la modalità e correttezza delle procedure di antisepsi del campo operatorio e di individuare gli errori più frequentemente commessi.</p>
 </sec>
 <sec>
  <title>MATERIALI E METODI</title>
  <p>Lo studio è stato condotto nel periodo settembre-dicembre 2018 nell’AOU Ospedali Riuniti di Ancona. La raccolta dei dati è avvenuta mediante compilazione di una scheda di rilevazione da parte del personale infermieristico afferente ai Blocchi Operatori e dalle infermiere della SOD di Igiene Ospedaliera, al momento dell’esecuzione dell’antisepsi del campo operatorio.</p>
  <p>Il campionamento è avvenuto con modalità casuale semplice e l’analisi statistica è stata effettuata in ambiente Excel e STATA versione 15.</p>
 </sec>
 <sec>
  <title>RISULTATI</title>
  <p>Sono state analizzate 1776 schede di rilevazione, di cui il 20,8% (n = 369) sono risultate incomplete nella compilazione. Dall’analisi delle schede compilate correttamente è emerso che nel 17,4% dei casi (n = 309) la preparazione preoperatoria della cute è stata eseguita rispettando tutti i momenti fondamentali riportati in letteratura, mentre nel 61,8% dei casi (n = 1.098) non tutti i momenti sono stati osservati. In particolar modo le cause di non corretta attuazione sono così distribuite: nel 1,7% (n = 19) delle rilevazioni, la soluzione non è stata applicata tramite tampone di cotone imbevuto, nel 14,3% (n = 157) dei casi la frizione non è stata applicata tramite cerchi concentrici, il 49,4% (n = 543) degli operatori ha rimosso la soluzione prima dei tempi di asciugatura della stessa ed infine il 65,7% (n = 721) non ha ripetuto la procedura. Il numero di esecuzioni esatte è risultato maggiore in tre branche specialistiche: Chirurgia Pediatrica 11,3% (n = 35), Clinica di Urologia 9,4% (n = 29), Chirurgia Maxillo-facciale 9,1 (n = 28).</p>
 </sec>
 <sec>
  <title>CONCLUSIONI</title>
  <p>I dati confermano quanto riscontrato in letteratura, ovvero che la mancanza di una corretta codifica della metodologia esecutiva dell’antisepsi del campo operatorio, determina una disomogenea modalità operativa tra gli attori coinvolti nella procedura.</p>
  <p>In particolar modo si riscontrano mancanze in tutti i livelli fondamentali della procedura di antisepsi e difformità nei numeri di corretta esecuzione a seconda della specialità. Si evince come risulti fondamentale la stesura di linee guida e protocolli condivisi, per migliorare l’appropriatezza di esecuzione dell’atto e massimizzare la sua efficacia preventiva.</p>
 </sec>
</abstract>

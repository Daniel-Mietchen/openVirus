<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Sebbene rara la malattia meningococcica determina un rilevante impatto clinico, economico e sociale dovuto alla sua letalità (8-15%) e alle gravi sequele che affliggono una percentuale elevata di sopravvissuti. La malattia colpisce prevalentemente i bambini, gli adolescenti e i giovani adulti, e pertanto, queste categorie di soggetti dovrebbero essere il target primario delle strategie vaccinali.</p>
  <p>L’obiettivo dello studio era valutare in modo sistematico il danno della malattia a breve, medio e lungo termine per disporre di dati aggiornati al fine di parametrizzare un modello matematico in grado di quantificare i benefici globali di una strategia di vaccinazione per il meningococco B negli adolescenti.</p>
 </sec>
 <sec>
  <title>MATERIALI E METODI</title>
  <p>La ricerca bibliografica è stata condotta seguendo una specifica stringa di ricerca e utilizzando i principali motori di ricerca (periodo 2000-2018).</p>
 </sec>
 <sec>
  <title>RISULTATI</title>
  <p>Sono stati inclusi nella presente revisione 27 manoscritti per la descrizione delle sequele e 24 per la valutazione dei costi. Fino al 60% dei sopravvissuti riporta almeno una sequela e molti sviluppano sequele multiple (circa il 30%). Le sequele fisiche principalmente registrate sono: le cicatrici cutanee (6,4-48%), le amputazioni (0,8-14%) e le disfunzioni renali (2-8,7%). Le più numerose e frequenti sono le sequele neurologiche quali la sordità (2-5%), i deficit cognitivi (fino al 24%), le convulsioni/epilessia (fino al 40%) e i problemi di comunicazione (fino a 25%). Non di secondaria importanza sono i danni psichiatrici/psicologici che sono spesso sotto-stimati. Uno studio ha valutato che i sopravvissuti avevano una probabilità superiore del 50% di sviluppare disordini mentali rispetto alla popolazione generale nel medio e lungo termine. Altrettanto rilevanti sono i problemi psico-sociali e la ridotta qualità di vita dei genitori. Uno studio ha osservato che il 40% delle madri aveva un incrementato rischio di disturbi psichiatrici che necessitavano di supporto specialistico. L’impatto economico principale è generato dai costi diretti e indiretti associati alla fase acuta e post-acuta. Non trascurabili sono i costi a lungo termine (diretti e indiretti) associati principalmente alle sequele neurologiche tra cui occorre evidenziare i costi associati all’educazione speciale (totalmente a carico dello Stato).</p>
 </sec>
 <sec>
  <title>CONCLUSIONI</title>
  <p>Le sequele da meningococco generano un rilevante impatto clinico, economico e una pesante riduzione della qualità di vita del paziente e della famiglia. Modelli matematici ed economici che valutino l’impatto globale della malattia meningococcica sono di estrema utilità per i decisori al fine di adottare le strategie vaccinali migliori per massimizzare i benefici della vaccinazione sulla collettività.</p>
 </sec>
</abstract>

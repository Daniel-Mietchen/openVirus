<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’isolamento sociale assume crescente importanza quale rischio di eventi negativi in una popolazione invecchiata in conseguenza della transizione demografica. Obiettivo del presente lavoro è descrivere le caratteristiche di un campione di anziani ultrasettantacinquenni arruolati in uno studio di comparazione degli effetti di un intervento mirato a contrastare l’isolamento sociale</p>
 </sec>
 <sec>
  <title>MATERIALI E METODI</title>
  <p>Un campione di 1185 anziani è stato arruolato nelle città di Roma e Napoli nel quadro di uno studio di coorte prospettico quasi-sperimentale: 578 di loro (i casi) sono coinvolti in un programma di lotta all’isolamento sociale chiamato “Viva gli Anziani!” condotto dalla Comunità di Sant’Egidio, una organizzazione non-profit. Lo studio prevede la somministrazione di un questionario per la valutazione della fragilità all’arruolamento (questionario di Valutazione Funzionale Geriatrica) e la rilevazione di eventi negativi durante il follow up (decesso, istituzionalizzazione, ospedalizzazione) attraverso flussi di dati standard raccolti a livello regionale.</p>
 </sec>
 <sec>
  <title>RISULTATI</title>
  <p>Il campione è composto da 578 casi e 607 controlli. L’età media è pari ad 84,8 anni per i casi (DS ± 5,7) e 83,7 per i controlli (DS ± 4,8). Le donne sono più rappresentate tra i casi che tra i controlli (69,7% vs 58,5%, p &lt; 0,001). La prevalenza di fragilità è pari al 42,5%, suddivisi in “molto fragili” (19,9%) e “fragiIi” (22,6%). I non fragili si suddividono in “pre-fragili” (31,7%) e “robusti” (25,8%). I casi mostrano un maggiore tasso di fragilità (47,2% vs 38,1%, p = 0.005). L’analisi dei punteggi medi conseguiti nelle 5 aree che compongono il questionario mostra come i casi abbiano una condizione peggiore dei controlli nelle aree della salute fisica (p &lt; 0,001), e delle condizioni economiche (p &lt; 0,001) mentre godano di un maggior supporto sociale (p &lt; 0,001). Le aree della salute mentale e delle capacità funzionali non evidenziano differenze statisticamente significative.</p>
 </sec>
 <sec>
  <title>CONCLUSIONI</title>
  <p>La prevalenza di fragilità nella popolazione studiata è alta, come atteso in considerazione dell’età di inclusione nello studio. I due campioni sono comparabili per età e mostrano alcune differenze nella distribuzione di genere e nella fragilità all’arruolamento che dovranno essere tenute in considerazione in sede di analisi dei risultati. le differenze nelle aree del questionario sembrano suggerire un’associazione tra peggiori condizioni di salute e di risorse socio-economiche con una maggiore disponibilità di risorse sociali. Questo elemento, in parte atteso in quanto i casi sono oggetto di un intervento squisitamente sociale, costituisce una prima indicazione da verificare nel corso del follow up.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Gli operatori sanitari rappresentano una categoria professionale esposta ad elevato rischio di contrarre l’infezione da virus dell’epatite B (HBV) a causa delle possibili esposizioni professionali. Tale evenienza può essere prevenuta attraverso la vaccinazione contro l’epatite B che, tuttavia, in Italia non è obbligatoria bensì semplicemente consigliata per i soggetti che, lavorando in ambiente ospedaliero, rappresentano una categoria a rischio.</p>
  <p>Lo scopo del presente studio è valutare il livello di protezione immunitaria nei confronti dell’HBV del personale sanitario dell’Azienda Ospedaliera Universitaria “San Giovanni di Dio e Ruggi d’Aragona”.</p>
 </sec>
 <sec>
  <title>MATERIALI E METODI</title>
  <p>Sono stati sottoposti a controllo dei marcatori per l’epatite B con metodo ELISA 476 operatori sanitari esposti a rischio biologico, di cui 242 femmine e 234 maschi. Le categorie professionali interessate dalle indagini sono state: personale medico, infermieri, operatori socio-sanitari, impiegati amministrativi, tecnici di camera iperbarica e tecnici di laboratorio. Sono stati considerati protettivi titoli di anti-HBs superiori a 10mIU/mL.</p>
 </sec>
 <sec>
  <title>RISULTATI</title>
  <p>In 312 operatori sanitari, pari al 65,5% della popolazione, sono stati riscontrati titoli anticorpali protettivi; in un solo operatore è stata riscontrata un’infezione da HBV in atto; in 11 operatori sanitari, pari al 2,3% di tutta la popolazione, è stato identificato lo stato di non responder; nel 31,9% della popolazione, infine, i titoli anticorpali sono risultati non protettivi o assenti. Dalla distribuzione dei risultati per mansione emerge che il 72,3% degli infermieri gode di un’accertata protezione immunitaria, contro il 64,7% dei medici e il 62,2% degli operatori socio-sanitari; percentuali più basse sono state evidenziate in tecnici di radiologia (40%) e personale amministrativo (31%).</p>
 </sec>
 <sec>
  <title>CONCLUSIONI</title>
  <p>Le indagini effettuate mostrano come il tasso di operatori sanitari che goda di un’immunità accertata nei confronti di HBV sia discreto ma non ancora pienamente soddisfacente. Risulta, pertanto, necessario potenziare le campagne di informazione e vaccinazione e soprattutto rendere obbligatoria la vaccinazione contro l’HBV per tutto il personale sanitario.</p>
 </sec>
</abstract>

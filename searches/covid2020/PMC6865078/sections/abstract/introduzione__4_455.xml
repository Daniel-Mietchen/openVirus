<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Lo studio mira a valutare la prevalenza e i genotipi più frequentemente responsabili dell’infezione da Papilloma virus (HPV) in una popolazione di giovani donne vaccinate e non vaccinate, così da ottenere informazioni sull’impatto della vaccinazione sulla circolazione dei genotipi HPV. Ulteriori obiettivi sono quello di valutare la copertura vaccinale anti-HPV e di esplorare conoscenze, attitudini e comportamenti relativi all’infezione da HPV.</p>
 </sec>
 <sec>
  <title>MATERIALI E METODI</title>
  <p>Lo studio trasversale è stato condotto tra gli studenti di 18-30 anni iscritti ai corsi di Laurea di area sanitaria dell’Università “Magna Graecia” di Catanzaro. Ai partecipanti è stato somministrato un questionario per la raccolta di informazioni riguardanti i dati socio-anagrafici, le conoscenze relative a malattie sessualmente trasmesse e infezioni da HPV, le attitudini nei confronti delle vaccinazioni in generale e di quella anti HPV e i comportamenti sessuali a rischio. L’indagine ha previsto, inoltre, il prelievo di un campione cervicale mediante citobrush e successiva genotipizzazione mediante PCR Real Time, utilizzando un kit di identificazione in grado di rilevare 12 genotipi HPV ad alto rischio, 13 a basso rischio e 12 a rischio probabile.</p>
 </sec>
 <sec>
  <title>RISULTATI</title>
  <p>Il 98% dei partecipanti ha risposto al questionario e di questi il 67% ha effettuato il prelievo cervicale. L’età media del campione è di 23.7 anni (± 3.6 DS) e solo il 34.7% ha completato la vaccinazione anti-HPV. Il 22.8% delle giovani donne sottoposte al prelievo è risultata positiva al test e, di queste, il 66.7% ha presentato contemporaneamente più genotipi del virus HPV. I genotipi ad alto rischio più frequentemente identificati sono stati il 16 (27.7%), 31 (27.7%) e il 33 (11.1%). L’83.3% delle positive al test non era vaccinata e, di queste, il 61.3% ha manifestato la volontà di effettuare la vaccinazione anti-HPV.</p>
 </sec>
 <sec>
  <title>CONCLUSIONI</title>
  <p>I nostri risultati mostrano una bassa copertura vaccinale anti-HPV tra le giovani donne e riportano un elevato interesse verso l’esecuzione della vaccinazione. Una maggiore informazione sul ruolo dell’infezione HPV nell’insorgenza di patologia neoplastica non solo a livello cervicale, potrebbe contribuire ad aumentare l’adesione alla vaccinazione e a ridurre il carico delle patologie HPV-correlate.</p>
 </sec>
</abstract>

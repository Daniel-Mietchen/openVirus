<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’utilizzo di smartphone è un fenomeno in progressivo aumento, che riguarda massivamente adolescenti e giovani adulti. Dal 2014 al 2018, per la fascia d’età 6-10 anni, si è registrato un incremento dal 13% al 20% di utenti che utilizzano il cellulare tutti i giorni (ISTAT).</p>
  <p>Obiettivi del progetto sono: indagare la prevalenza e le caratteristiche d’uso degli smartphone nella fascia di età 0-14 anni; realizzare interventi di promozione della salute sul corretto e consapevole utilizzo dello smartphone secondo le linee guida internazionali, aggiornando le linee di indirizzo regionali; potenziare reti multidisciplinari di professionisti di Sanità Pubblica che promuovano in tale ambito l’empowerment dei target di popolazione coinvolti.</p>
 </sec>
 <sec>
  <title>MATERIALI E METODI</title>
  <p>Sono stati predisposti e validati differenti questionari per i diversi attori (genitori, insegnanti, pediatri, donne in gravidanza) che costituiscono l’environment della popolazione pediatrica (0-10 anni) oggetto dello studio, ed uno dedicato agli alunni delle scuole secondarie di primo grado del territorio dell’ASP Palermo, in formato sia cartaceo che digitale. I questionari prevedono una prima sezione, che indaga abitudini e stili di vita in relazione all’utilizzo dello smartphone, e una seconda che prevede il calcolo di due score: Score-abuso e Score-dipendenza. Dopo la somministrazione, sono stati effettuati nelle scuole coinvolte interventi formativi da parte di psicologi e psicoterapeuti volti a promuovere l’uso corretto e consapevole dello smartphone.</p>
 </sec>
 <sec>
  <title>RISULTATI</title>
  <p>Per il target degli adolescenti (11-14 anni) è stata superata la rappresentatività campionaria individuata (IC = 99%; precisione assoluta = 5%). Hanno risposto 422 soggetti. Il 91,4% del campione possiede uno smartphone personale, l’88% utilizza i social-network, l’11% dichiara di utilizzare il telefono in classe. Il 15,4% ha subito episodi di cyberbullismo, il 27% si è imbattuto accidentalmente in contenuti per adulti e il 30% aveva contatti virtuali con persone sconosciute (di cui il 20% erano adulti o di età ignota). Il calcolo degli Score (abuso/dipendenza) ha evidenziato che il 4,5% del campione fa un uso eccessivo del cellulare e il 77% uso elevato; il 5,5% ha mostrato una dipendenza severa ed il 38% una moderata.</p>
 </sec>
 <sec>
  <title>CONCLUSIONI</title>
  <p>L’utilizzo incontrollato ed inconsapevole di smartphone/tablet nei minori espone a diverse categorie di rischio: disturbi posturali/visivi, esposizione a radiazioni, alterazioni della sfera psico-sociale e dello sviluppo cognitivo-relazionale ecc. I risultati dimostrano elevati livelli dipendenza da devices mobili in un campione rappresentativo di adolescenti in età scolare, evidenziando la necessità di mettere in atto interventi di promozione della salute ed educazione sanitaria per incentivare l’utilizzo consapevole e responsabile degli smartphone.</p>
 </sec>
</abstract>

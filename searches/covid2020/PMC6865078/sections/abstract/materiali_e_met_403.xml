<?xml version="1.0" encoding="UTF-8"?>
<abstract>
 <p>L’infermiere è spesso l’operatore sanitario con cui avviene il primo ed il più frequente contatto del cittadino con il servizio sanitario. Le competenze comunicative e relazionali sono pertanto determinanti. L’obiettivo dello studio è stato verificare l’opinione dei coordinatori infermieristici riguardo la percezione delle competenze comunicative negli staff infermieristici nei setting territoriali e ospedalieri.</p>
 <sec>
  <title>MATERIALI E METODI</title>
  <p>I coordinatori e i dirigenti infermieristici delle Marche sono stati invitati a rispondere ad un questionario on-line che proponeva alcune tematiche sulle quali esprimere un’opinione riguardo l’importanza nella professione, la competenza degli infermieri neolaureati, la necessità di potenziare la formazione.</p>
  <p>Per il nostro studio abbiamo considerato le domande relative alla comunicazione (capacità di comunicazione efficace, di educare il paziente/cittadino, di lavorare in team multidisciplinare e multiprofessionale, atteggiamento verso i colleghi). Le risposte sono state confrontate in base al setting di lavoro del coordinatore (ospedale o territorio).</p>
 </sec>
 <sec>
  <title>RISULTATI</title>
  <p>Sono stati compilati finora 154 questionari.</p>
  <p>Gli item selezionati hanno mostrato una buona affidabilità (alfa di Cronbach = 0,822). In generale, le competenze comunicative sono risultate fondamentali. La capacità di comunicazione efficace viene giudicata estremamente importante da oltre il 97% dei coordinatori sia sul territorio che in ospedale (p = 0,647), così come la capacità di lavorare in team multidisciplinari (100% e 97%, p = 0,581), e multiprofessionali (96,4% e 94,6%, p = 0,684). Invece, la capacità di educare il paziente e il cittadino è risultata necessaria in particolare agli operatori del territorio, rispetto a quelli ospedalieri (96,5% e 90,1%, p = 0,028).</p>
  <p>L’atteggiamento verso i colleghi si è dimostrato meno rilevante, risultando importante solamente per il 39,2% dei coordinatori territoriali e per il 33,9% dei coordinatori ospedalieri (p = 0,369).</p>
  <p>Riguardo all’adeguatezza delle competenze degli infermieri neolaureati, il 22% dei coordinatori ospedalieri ritiene che il proprio staff presenti delle carenze gravi e tutti i coordinatori del territorio riferiscono carenze lievi (p = 0.292) in almeno una delle competenze comunicative. In particolare, la capacità di una comunicazione efficace è risultata critica nel setting ospedaliero rispetto a quello territoriale (p = 0.014).</p>
  <p>Oltre il 97% dei coordinatori sente il bisogno di migliorare le competenze comunicative per interventi di educazione sanitaria a pazienti e cittadini nei diversi setting assistenziali.</p>
 </sec>
 <sec>
  <title>CONCLUSIONI</title>
  <p>I risultati della nostra indagine, seppur non definitivi, rilevano che la metodologia per una comunicazione efficace è una competenza considerata necessaria in tutti i setting assistenziali, ma ancora carente. Il percorso formativo dovrebbe pertanto garantire competenze comuni a tutti gli operatori sulla metodologia per interventi di promozione della salute basati sulle evidenze scientifiche.</p>
 </sec>
</abstract>

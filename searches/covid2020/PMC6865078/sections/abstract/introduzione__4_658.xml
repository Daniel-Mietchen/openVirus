<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’ospedale è rifornito da acque potabili allacciate in rete di distribuzione urbana provenienti dall’acquedotto comunale.</p>
  <p>La distribuzione dell’acqua potabile presso Fondazione Poliambulanza (FP) si sviluppa su circa 5 Km di tubature, serve una popolazione ospedaliera di circa 31.000 pazienti ricoverati all’anno e circa 1.900 dipendenti. L’acqua è destinata sia al consumo umano sia all’utilizzo tecnologico.</p>
  <p>All’interno di FP è stato predisposto un piano specifico sull’utilizzo dell’acqua potabile secondo i criteri del Water Safety Plan (WSP), con lo scopo di definire le modalità operative delle attività di prevenzione, valutazione e gestione del rischio relative al consumo di acqua all’interno della struttura ospedaliera, con particolare riferimento al mantenimento della qualità dell’acqua e alla prevenzione e controllo della Legionellosi.</p>
 </sec>
 <sec>
  <title>MATERIALI E METODI</title>
  <p>In ottemperanza alla normativa vigente è stato definito il piano di campionamento annuale, con controllo a cadenza trimestrale in funzione della valutazione dei rischi. Questa è revisionata con periodicità annuale e ripetuta ogni volta che vi siano modifiche degli impianti, della tipologia di pazienti assistiti, della situazione epidemiologica della struttura interessata, della presenza di Legionella o altri patogeni negli impianti riscontrata a seguito dell’attività di monitoraggio.</p>
  <p>Per l’analisi del rischio è stata utilizzata la matrice di classificazione riconosciuta dall’Organizzazione Mondiale della Sanità (OMS) che descrive il grado di probabilità e la gravità delle conseguenze che tale riscontro comporta in funzione dell’impatto biologico, chimico, fisico od organizzativo.</p>
  <p>Sono stati identificati 100 punti di prelievo distribuiti in tutta la struttura ospedaliera, da cui annualmente vengono effettuati 596 controlli, di cui 20 per analisi microbiologica, 36 per ricerca di Pseudomonas aeruginosa, 180 per la ricerca di Legionella pneumophila, 8 per l’analisi chimica e 352 per la rilevazione della temperatura.</p>
  <p>Il campionamento per la ricerca dei patogeni è effettuato prima che venga attuato un qualunque intervento di disinfezione o pratica preventiva oppure a distanza di un tempo congruo dalla sua esecuzione.</p>
  <p>I campionamenti e l’esecuzione delle analisi vengono svolti da un’azienda certificata incaricata esterna a FP.</p>
  <p>Nel caso di riscontro di anomalie sono previste azioni correttive e bonifiche, come iperdosaggio di biossido di cloro nella rete, sanificazione esterna e shock termico.</p>
 </sec>
 <sec>
  <title>RISULTATI</title>
  <p>Le indagini di controllo effettuate nel corso del 2018 e nel primo trimestre del 2019 non hanno rilevato alterazioni.</p>
 </sec>
 <sec>
  <title>CONCLUSIONI</title>
  <p>L’attuazione della procedura WSP permette di mantenere monitorato il sistema di distribuzione dell’acqua potabile all’interno di FP e di effettuare procedure correttive in caso di riscontro di anomalie ai controlli trimestrali.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Secondo la definizione di Maslach, burnout è il termine utilizzato per indicare una sindrome caratterizzata da esaurimento emotivo, depersonalizzazione e ridotta realizzazione professionale, che può verificarsi in soggetti che, nel corso della vita professionale, lavorano a contatto e si prendono cura di altre persone. Gli operatori sanitari rappresentano una categoria ad alto rischio di burnout e, tra questi, i farmacisti rappresentano una categoria importante ma poco studiata in questo ambito. Lo scopo del lavoro è valutare la frequenza di burnout in un campione di farmacisti della provincia di Roma, occupati in farmacia, e indagare il ruolo di alcune variabili potenzialmente interferenti sulla sua occorrenza.</p>
 </sec>
 <sec>
  <title>MATERIALI E METODI</title>
  <p>Il presente studio trasversale è stato condotto su un campione di 469 farmacisti, iscritti all’Ordine dei Farmacisti di Roma mediante somministrazione di un questionario online, elaborato sulla base del questionario di 14 items “Shirom - Melamed Burnout Measure”. Le risposte, dopo codifica, sono state inserite in un database per le successive analisi statistiche. Le variabili demografiche sono state associate con le risposte specificamente dedicate al burnout mediante analisi univariate. Il contributo indipendente di alcune variabili, risultate significative all’analisi univariata sul rischio di burnout, è stato testato mediante analisi di regressione logistica.</p>
 </sec>
 <sec>
  <title>RISULTATI</title>
  <p>L’analisi univariata ha mostrato che sesso, età, nazionalità, consumo di bevande alcoliche, ruolo in farmacia, anni di lavoro, luogo in cui è situata la farmacia, tipo di lavoro (part o full time) influenzano significativamente alcune singole risposte, mentre nazionalità, consumo di bevande alcoliche e luogo in cui è situata la farmacia incidono significativamente sul valore globale di burnout.</p>
  <p>All’analisi multivariata il consumo di alcol e il luogo in cui è situata la farmacia sono risultati significativi predittori di rischio di burnout, e devono essere considerati fattori di rischio specifici per questa sindrome nella categoria dei farmacisti.</p>
 </sec>
 <sec>
  <title>CONCLUSIONI</title>
  <p>I risultati dello studio evidenziano che alcune caratteristiche antropometriche, abitudini di vita e caratteristiche del lavoro aumentano il rischio di burnout nei farmacisti impiegati nelle farmacie. Pertanto, è necessario investigare più approfonditamente altre possibili variabili che influenzano la possibilità di burnout in questa categoria professionale e realizzare interventi di prevenzione specificamente dedicati ai farmacisti, per ridurre i rischi connessi con le variabili risultate significativamente connesse a questa sindrome.</p>
 </sec>
</abstract>

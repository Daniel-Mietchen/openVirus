<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>In Italia con la Legge190 del 2014, in attuazione alle direttive europee del 2011, il Ministero della Salute ha formalizzato l’istituzione di una rete nazionale di collaborazione fra le Regioni per il governo dei Dispositivi Medici (DM) e per l’HTA e, con la Legge 208 del 2015, ha istituito una Cabina di Regia, specificando i criteri per la valutazione tecnica multidimensionale dei Dispositivi Medici. In ottemperanza alla normativa europea e nazionale, il Programma Regionale di Health Technology Assessment (HTA) - Dispositivi Medici lombardo fonda la sua attività sulla promozione del processo di valutazione dell’appropriatezza d’uso di tecnologie diagnostico-terapeutiche e Dispositivi Medici innovativi, basato su dati clinici e sulle evidenze disponibili in letteratura a supporto delle decisioni nell’ambito del servizio socio sanitario lombardo.</p>
 </sec>
 <sec>
  <title>MATERIALI E METODI</title>
  <p>La realizzazione dell’ambizioso obiettivo internazionale nel contesto regionale ha previsto il coinvolgimento diretto di rappresentanti delle aziende sanitarie lombarde attraverso l’istituzione di una 
   <italic>Commissione per le Tecnologie Emergenti (CTE)</italic> e di una 
   <italic>Commissione per le Tecnologie in Diffusione diffuse ed obsolete (CTD)</italic>, con attività distinte per le 
   <italic>segnalazioni di tecnologie sanitarie</italic>, con la produzione di un Giudizio di Priorità tramite analisi decisionale a criteri multipli (multi-criteria decision analysis-MCDA), e per i 
   <italic>dossier informativi</italic> di valutazione di tecnologie sanitarie, con l’identificazione di referenti per l’assessment tecnico e di un’ASST o IRCCS lombardo cui affidare la realizzazione di un rapporto di HTA, e con la realizzazione di un Giudizio di Appropriatezza d’uso per la definizione delle migliori condizioni di utilizzo della tecnologia sanitaria rispettivamente emergente, in diffusione, diffusa o obsoleta. Regione Lombardia ha altresì definito e formalizzato l’istituzione di una rete regionale di referenti aziendali per la valutazione tecnica di tecnologie sanitarie (Rete Assessment), i cui componenti svolgono funzioni di raccolta e valutazione critica di evidenze documentali e fattuali, relativamente all’utilizzo appropriato dei dispositivi biomedici e delle tecnologie diagnostico-terapeutiche e riabilitative, e di redazione di rapporti tecnici di valutazione HTA, in coordinamento con la Direzione Generale Welfare.
  </p>
  <p>Inoltre, nel 2017, con la presentazione del Progetto KEL (Key Evidence Leaders), finalizzato ad identificare e quindi soddisfare i fabbisogni informativi e formativi di professionisti sanitari operanti nelle aziende sociosanitarie lombarde sul tema dell’HTA, Regione Lombardia è risultata Ente aggiudicatario di un bando indetto dal Ministero della Salute con il decreto dirigenziale del 31.08.2016.</p>
  <p>Per l’anno in corso, Regione Lombardia richiede alle ASST e IRCCS lombardi la stesura di un rapporto tecnico (Alert HTA) su un dispositivo medico o altra apparecchiatura ad alta tecnologia che sia di interesse per l’azienda stessa, secondo le indicazioni ed il modello proposto nel sub-allegato G alla DGR 1046 del 17.12.2018, elaborato in adesione all’HTA core model di EUnetHTA, la progettazione e la realizzazione di un evento formativo aziendale e la comunicazione delle proposte di acquisto dei dispositivi medici e delle apparecchiature tecnologiche di qualsiasi classe, esclusi i farmaci, e delle schede di valutazione in risposta alle proposte di acquisto.</p>
 </sec>
 <sec>
  <title>RISULTATI</title>
  <p>Tra i risultati raggiunti si annovera la progressiva e graduale diffusione della cultura e il crescente interesse sul tema dell’HTA in Lombardia, consolidata dalla nascita della sezione regionale della Società italiana di HTA (SIHTA). Attraverso il Progetto KEL, attualmente primo ed unico corso di formazione sviluppato per gli stakeholder aziendali sul tema dell’HTA in Italia, si è raggiunta la formazione a distanza di 823 persone, di cui 477 (58%) lombarde, 283 (34%) da altre Regioni, in particolare Piemonte, Sicilia ed Emilia Romagna, e la formazione sul campo di 25 aziende sanitarie, anche attraverso la realizzazione di 19 Alert HTA.</p>
  <p>L’anno in corso ha visto la realizzazione di corsi residenziali, seminari, formazione a distanza (FAD) da parte delle singole aziende o in collaborazione, il cui elenco dettagliato e completo di programma scientifico è disponibile sul sito del Programma Regionale HTA-DM di Regione Lombardia, e si attende altresì l’elaborazione da parte delle aziende sanitarie lombarde di 39 Alert HTA.</p>
 </sec>
 <sec>
  <title>DISCUSSIONE E CONCLUSIONI</title>
  <p>La valutazione di tecnologie sanitarie si rende necessaria nel mercato sanitario, a fronte del crescente sviluppo tecnologico e una forte spinta all’innovatività nel contesto di una limitata disponibilità di risorse economiche. La rigorosa valutazione critica delle evidenze scientifiche a supporto delle nuove tecnologie è lo strumento guida fondamentale per le decisioni in merito all’acquisto. Da questo presupposto si radica l’esigenza di diffondere la cultura dell’HTA, intesa come capacità di assessment multidimensionale e multidisciplinare, basata sulla letteratura scientifica di alto profilo e sui dati derivanti dalla pratica clinica, al fine di orientare le decisioni dell’acquisto delle tecnologie. Regione Lombardia, con la nascita del Programma Regionale HTA-DM, ha contribuito ad incrementare nelle aziende sanitarie regionali la consapevolezza della necessità di un supporto scientifico alla base delle richieste avanzate, e la capacità di svolgimento di una valutazione antecedente l’acquisto, che tenga in considerazione ogni possibile implicazione legata all’introduzione della tecnologia (economica, organizzativa, etica, legale, sociale ecc.) nel contesto locale e regionale. L’impegno futuro consisterà nel rafforzare e consolidare gli obiettivi raggiunti, capillarizzare la formazione al fine di rendere l’HTA una solida base per le decisioni in merito all’acquisto delle tecnologie ad ogni livello (aziendale, regionale e nazionale) e fornire alle aziende strumenti per la valutazione critica delle evidenze scientifiche al fine di realizzare rapporti tecnici consultabili e fruibili.</p>
 </sec>
</abstract>

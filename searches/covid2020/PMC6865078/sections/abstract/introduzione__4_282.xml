<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’organizzazione di programmi di screening per il tumore della cervice uterina (CU) necessita sempre più di strategie efficienti al fine di promuoverne l’adesione. Secondo l’indagine “Salvate Eva in Sicilia” l’adesione allo screening del CU in Sicilia nel 2016 è risultata del 67% ed il consiglio del medico è risultato il principale determinante di adesione.</p>
  <p>Obiettivo del presente lavoro è stato quello di misurare l’efficacia di un intervento comunicativo evidence-based (
   <italic>Minimal Advice</italic> - MA) realizzato dai medici di medicina generale (MMG) per aumentare l’adesione allo screening cervicale.
  </p>
 </sec>
 <sec>
  <title>METODI</title>
  <p>È stato condotto un trial di comunità, randomizzato e controllato tra gennaio e giugno 2018, sulle 14.447 donne non responders allo screening organizzato dei comuni dell’Area a rischio ambientale di Gela, Sicilia. Le donne incluse nello studio avevano un›età compresa tra 28 e 64 anni, non avevano eseguito lo screening negli ultimi 3 anni e 6 mesi e avevano ricevuto sia la lettera d’invito che il sollecito standard. I criteri di esclusione erano: esecuzione dello screening privatamente negli ultimi 3 anni e 6 mesi e la mancata reperibilità telefonica dopo 6 tentativi da parte del MMG. I MMG che hanno partecipato allo studio sono stati il 95% (n = 70) di quelli operanti nei comuni selezionati. L’intervento è stato realizzato tramite un MA telefonico da parte del MMG alle proprie assistite non responders. I MMG sono stati formati all’esecuzione del MA con un corso teorico-pratico tenuto da esperti di comunicazione. L’adesione al Pap test entro 6 settimane dal MA è stato valutato successivamente nel database del Centro Gestionale Screening dell’ASP di Caltanissetta.</p>
 </sec>
 <sec>
  <title>RISULTATI</title>
  <p>Sono state reclutate 409 donne, 209 nel gruppo di intervento e 200 in quello di controllo. L’età mediana è di 51 anni (IQR:42-58). Nel gruppo di intervento sono stati eseguiti 38 (18%) Pap test entro 6 settimane dal MA contro i 5 (2%) eseguiti dalle donne del gruppo di controllo senza esecuzione del MA. L’Hazard Ratio grezzo è risultato di 7,3 (IC95%: 2,9-18,5) e quello aggiustato per età di 7,6 (IC95% 2,9-19,8).</p>
 </sec>
 <sec>
  <title>CONCLUSIONI</title>
  <p>Il MA rivolto alle donne non responders dei comuni dell’area a rischio ambientale di Gela è risultato un intervento efficace nell’aumentare l’adesione allo screening organizzato e con un maggiore impatto rispetto alla “
   <italic>Stepwise strategy to improve Cervical Cancer Screening Adherence</italic>” sperimentata a livello europeo nel 2018. Tale intervento, se riprodotto in tutte le ASP, potrebbe portare a un considerevole incremento nell’adesione allo screening organizzato in Sicilia.
  </p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il controllo delle malattie HPV-correlate rappresenta, grazie anche alla vaccinazione, un obiettivo realmente perseguibile. In Italia, tuttavia, le coperture vaccinali anti-HPV restano insoddisfacenti e le potenzialità dell’estensione della vaccinazione ad altri target oltre quelli già contemplati dal Piano Nazionale Prevenzione Vaccinale 2017-2019 non ancora sfruttate. Questo progetto si propone di identificare, attraverso la raccolta dell’evidenza scientifica e la consultazione di esperti del settore, una serie di raccomandazioni per il potenziamento della vaccinazione anti-HPV in Italia.</p>
 </sec>
 <sec>
  <title>MATERIALI E METODI</title>
  <p>Il progetto ha previsto tre step consecutivi. Il primo ha riguardato la raccolta di evidenze circa l’efficacia di strategie adottate a livello internazionale per aumentare le coperture vaccinali contro l’HPV negli adolescenti. Successivamente un board ristretto di esperti è stato chiamato ad esprimersi riguardo i risultati emersi, le eventuali criticità delle strategie identificate e i potenziali ulteriori target verso i quali promuovere la vaccinazione anti-HPV. Al termine di questa seconda fase sono state formulate delle raccomandazioni preliminari. Il terzo passaggio ha visto il coinvolgimento di un board allargato di esperti appartenenti al mondo medico, istituzionale e delle rappresentanze cittadine che, con un sistema di televoto, hanno espresso le loro opinioni circa le raccomandazioni preliminari. Tale processo ha portato alla formulazione delle raccomandazioni finali.</p>
 </sec>
 <sec>
  <title>RISULTATI</title>
  <p>La raccolta delle evidenze scientifiche ha consentito di identificare tre tipologie di strategie per aumentare la copertura vaccinale anti-HPV: strategie basate sui soli remind, quelle incentrate su interventi di informazione e comunicazione e quelle ricomprendenti più interventi (multicomponente). Attraverso l’integrazione delle evidenze di efficacia e dell’opinione degli esperti è emersa una raccomandazione forte all’implementazione di sistemi di remind rivolti al target vaccinale e/o ai relativi genitori e moderata all’utilizzo di remind rivolti agli operatori sanitari e allo sviluppo di interventi multicomponente. Rispetto agli ulteriori potenziali target in cui promuovere la vaccinazione, hanno ottenuto un consenso le donne trattate per lesioni HPV-correlate, le venticinquenni in occasione della chiamata allo screening e, in generale, tutte le donne in età fertile non precedentemente vaccinate in occasione di ricoveri in cliniche ginecologiche/ostetriche e accessi in PS per motivi ginecologici o presso i Consultori. Gli esperti convergono anche sulla necessità di avviare azioni di catch-up e sull’esigenza di offrire gratuitamente la vaccinazione a tutti coloro che ne hanno avuto diritto.</p>
 </sec>
 <sec>
  <title>CONCLUSIONI</title>
  <p>Questo progetto, integrando evidenze ed opinioni di esperti, consente di identificare le strategie più opportune per il rafforzamento della vaccinazione anti-HPV in Italia nell’ottica dell’obiettivo ambizioso del controllo delle malattie HPV-correlate.</p>
 </sec>
</abstract>

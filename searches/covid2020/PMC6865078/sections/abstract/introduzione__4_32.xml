<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Se da una parte la tutela della salute dei lavoratori si concentra opportunamente sulla prevenzione dei rischi specifici legati alle professioni e mansioni negli ambienti di lavoro, ed è finalizzata a prevenire infortuni e malattie professionali, non sono mancate, fin dagli anni ’60, esperienze nelle quali sono stati proposti interventi di “prevenzione” sul personale di più largo spettro, che includevano piani di attività fisica, programmi di cessazione del fumo, di gestione dello stress o di educazione nutrizionale. Nello scorso decennio si è fatta strada in diverse organizzazioni l’idea che una promozione “olistica” del Wellness aziendale potesse anche avere un impatto positivo sui livelli di produttività dei lavoratori coinvolti.</p>
  <p>L’ambiente lavorativo di grandi aziende può fornire numerosi strumenti, momenti e risorse utilizzabili per aumentare la coscienza nei lavoratori (e nel loro network sociale) del possibile ruolo preventivo dell’attività motoria e sportiva, e motivarne la pratica costante e corretta.</p>
  <p>I programmi finalizzati al “benessere” dei lavoratori, devono, fin dalla loro progettazione, coinvolgere tutte le parti interessate: datori di lavoro, lavoratori, medici del lavoro e altri operatori sanitari presenti all’interno dell’azienda e sindacati, ma in molti paesi si è consolidata l’idea che la salute e il benessere di chi opera in una grande azienda siano parte integrante del “core business”, e non solo un aspetto che riguarda il Dipartimento Risorse Umane o la Responsabilità Sociale dell’Azienda (Conradie et al., 
   <xref rid="art033_ref2" ref-type="bibr">2016</xref>).
  </p>
  <p>Pronk et al, in un articolo del 2009 hanno proposto, tre principi base da considerare per progettare ed implementare programmi di attività motoria all’interno delle aziende produttive: 
   <list list-type="bullet">
    <list-item>
     <p>organizzare attività fisiche all’interno di un sistema che valorizzi le relazioni interpersonali dei soggetti e il loro ambente di lavoro;</p>
    </list-item>
    <list-item>
     <p>dare priorità ad interventi per i quali esistano prove scientifiche di efficacia;</p>
    </list-item>
    <list-item>
     <p>integrare gli specifici interventi di promozione dell’attività fisica con coerenti buone pratiche di prevenzione globale negli ambienti di lavoro.</p>
    </list-item>
   </list>
  </p>
  <p>Tra le numerosissime raccomandazioni proposte da questi stessi autori quali buone pratiche per la promozione dell’attività fisica in ambito aziendale, vale la pena di ricordare, in particolare, la necessità di costruire programmi “tagliati su misura” (tailored) per lo specifico ambito lavorativa, l’opportunità di iniziare da piccoli programmi che potranno poi estendersi gradualmente a quanti nell’Azienda intendano partecipare, e l’importanza di accompagnare la proposta di attività fisica con adeguate misure e analisi degli stati dei partecipanti e delle variazioni conseguenti alla partecipazione.</p>
 </sec>
 <sec>
  <title>CONTROVERSIE</title>
  <p>Non si creda però che tutti gli autori siano concordi nel credere ciecamente nel valore degli investimenti in questo settore: non mancano le voci critiche, quali quella di Spicer (Spicer, Berinato, 
   <xref rid="art033_ref5" ref-type="bibr">2015</xref>), che critica il mito del manager “maratoneta” (reale o “virtuale”) o fanatico degli stili di vita sani e del fitness fisico, e ricorda come programmi di promozione della salute e dell’attività fisica troppo intrusivi o opprimenti possano rivelarsi inutili o addirittura controproducenti, portando ad una forma di senso di inadeguatezza, ansietà o colpa negli impiegati. Tuttavia, anche questo autore, così critico verso il marketing aggressivo del Wellness, riconosce che programmi semplici, basati sulla presenza di una palestra o di piccoli impianti all’interno degli ambienti lavorativi e che si pongano obiettivi realistici e non sovradimensionati, possono anche portare benefici rilevanti.
  </p>
  <p>L’idea di promuovere attività fisica in piccole palestre ed eventi sportivi ai quali possano partecipare anche i parenti dei dipendenti è discussa anche da autori come Das (Das et al, 
   <xref rid="art033_ref3" ref-type="bibr">2016</xref>), che ricordano come programmi di sola erogazione di attività motoria che non abbiano impatto sul tessuto sociale aziendale e sulla promozione di ambienti di lavoro che promuovano coerentemente gli stili di vita attivi non hanno grandi probabilità di raggiungere esiti positivi.
  </p>
 </sec>
 <sec>
  <title>IL PROGRAMMA “FERRARI FORMULA BENESSERE”</title>
  <p>Una interessante esperienza realizzata in Italia negli ultimi anni è quella descritta da Biffi (Biffi et al., 
   <xref rid="art033_ref1" ref-type="bibr">2018</xref>), relativa al programma svolto presso lo stabilimento Ferrari di Maranello, a partire dal 2004, e denominato “Ferrari Formula Benessere”. A partire dal 2004, agli impiegati di questo prestigioso stabilimento è stata data l’opportunità di partecipare, su base volontaria e gratuita, ad un programma di screening cardiovascolare. Questo programma di screening prevedeva la definizione di un profilo di rischio individuale di rischio cardiovascolare dei partecipanti, seguito da un intervento integrato per la promozione di stili di vita sani basato su counseling nutrizionale e motorio, quest’ultimo basato sulla valutazione funzionale individuale e prescrizione di esercizio da svolgersi (2/3 volte a settimana) in un palestra sita all’interno della fabbrica e accessibile liberamente per 12 ore al giorno. Dei 2560 impiegati totali dello stabilimento, 719 hanno partecipato allo screening iniziale, e 175 sono poi stati coinvolti in un programma di monitoraggio a lungo termine. Il programma è stato svolto in collaborazione con Med-Ex (Medicine &amp; Exercise), una compagnia privata che fornisce servizi per la prevenzione e promozione della salute dei dipendenti della Ferrari ad ogni livello (dalle linee di produzione in fabbrica, ai meccanici di tutte le categorie e ai piloti dalla Ferrari Driver’s Academy alla F1.
  </p>
 </sec>
 <sec>
  <title>UN RUOLO ANCHE PER I LAUREATI IN SCIENZE MOTORIE? IL PROGETTO FCA CASSINO E LA REVISIONE DELL’ORDINAMENTO LM-67 DELL’UNIVERSITÀ DI CASSINO</title>
  <p>Biffi et al. nel loro articolo, ricordano come i programmi di promozione della salute nei luoghi di lavoro e di Corporate Wellness si siano spesso rivelati di non facile realizzazione, e che il successo della loro azione è dovuto ad “una serie di azioni ‘tagliate su misura’ (tailored), basate su un approccio integrato” e ad alcuni fondamentali elementi: 
   <list list-type="bullet">
    <list-item>
     <p>una grande attenzione ai programmi di allenamento inviduali e all’accesso facilitato alla palestra e alle strutture sportive aziendali;</p>
    </list-item>
    <list-item>
     <p>l’impiego di allenatori qualificati;</p>
    </list-item>
    <list-item>
     <p>il controllo annuale medico e di counselling nutrizionale;</p>
    </list-item>
    <list-item>
     <p>la possibilità per i dipendenti di partecipare su base volontaria e gratuita al programma;</p>
    </list-item>
    <list-item>
     <p>la presenza di una ambulatorio medico all’interno dello stabilimento, adeguato anche allo svolgimento delle prove di valutazione funzionale propedeutiche all’esercizio.</p>
    </list-item>
   </list>
  </p>
  <p>I docenti e ricercatori che operano nei corsi di Laurea dell’Area delle Scienze Motorie (L-22 e LM-67) dell’Università di Cassino e del Lazio Meridionale, hanno avuto occasione in questi ultimi anni di collaborare con Med-Ex nelle normali attività svolte con Ferrari, ed alcuni studenti hanno avuto occasione di svolgere attività di tirocinio nelle fasi di valutazione funzionale e progettazione e supervisione dell’attività motoria in palestra.</p>
  <p>Inoltre, un programma analogo al “Ferrari Formula Benessere” ha iniziato i primi passi presso lo stabilimento FCA di Piedimonte San Germano, e le esperienze professionali svolte dagli studenti tirocinanti hanno convinto i responsabili del Corso di Laurea Magistrale a proporre una variazione nell’ordinamento della Laurea Magistrale in Scienze e Tecniche delle Attività Motorie Preventive e Adattate (LM-67) che prevede, tra gli altri, nel Curriculum denominato “Attività fisica adattata”, insegnamenti specificamente indirizzati a formare quegli “allenatori qualificati” citati come elemento fondamentale per il successo dei programmi di Corporate Wellness, capaci di effettuare, insieme ad una equipe medica, adeguate prove di valutazione funzionale, e di progettare e monitorare attività motorie “tagliate su misura” per soggetti di diversa età, genere e abilità. Queste figure professionali non potranno infatti essere altro che i professionisti dell’attività motoria adattata, formati dalle nostre Lauree Magistrale di Classe LM-67, che ci auguriamo di vedere in futuro operare in compagnie di servizi analoghe alla Med-Ex o anche diventare parte integrante del personale di Aziende di taglia medio-grande: un orizzonte lavorativo ad oggi ancora troppo poco esplorato.</p>
 </sec>
</abstract>

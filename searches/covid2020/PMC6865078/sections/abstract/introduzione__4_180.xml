<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La sorveglianza degli eventi avversi associati alla ventilazione meccanica ha un ruolo chiave per la tutela del paziente.</p>
  <p>Lo scopo di questo studio è valutare l’impatto che gli eventi associati alla ventilazione meccanica (VAE) hanno su mortalità, durata della degenza e durata della ventilazione nei pazienti di un’unità di terapia intensiva.</p>
 </sec>
 <sec>
  <title>MATERIALI E METODI</title>
  <p>È stato condotto uno studio di coorte retrospettivo. Sono stati valutati tutti i pazienti degenti per più di 48 ore presso la Clinica di Anestesia e Rianimazione ammessi presso l’Azienda Ospedaliero-Universitaria di Ancona nel periodo dicembre 2017 - gennaio 2019.</p>
  <p>Sono state individuate le VAE nel rispetto dei criteri del National Healthcare Safety Network (NHSN) che le classifica come complicanze associate alla ventilazione meccanica (VAC), condizioni infettive associate alla ventilazione meccanica (IVAC) e polmoniti associate alla ventilazione meccanica (PVAP).</p>
  <p>Sono stati valutati gli outcomes clinici nei pazienti che avevano avuto una VAE e nei pazienti senza VAE in termini di decesso, prolungamento della ventilazione e della degenza.</p>
  <p>L’analisi statistica è stata condotta utilizzando il test del chi-quadro e il test di U-Mann Whitney, quando appropriato. Il livello di significatività è stato fissato a 0,05.</p>
 </sec>
 <sec>
  <title>RISULTATI</title>
  <p>Sono stati raccolti i dati relativi a 279 pazienti, di cui il 15% (n = 42) ha sviluppato una VAE.</p>
  <p>I tassi d’incidenza su 1000 giornate di ventilazione meccanica sono stati: per le VAE 14,06 (IC 95% 10,14-18,95), per le VAC 14,06 (IC 95% 10,14-18,95), per le IVAC 6,02 (IC 95% 3,57-9,50) e per le PVAP 3,68 (IC 95% 1,84-6,58).</p>
  <p>L’insorgenza della VAE è risultata associata ad un aumento non statisticamente significativo della mortalità [pazienti con VAE deceduti 23,81%(IC 95% 12,05-39,45) vs pazienti senza VAE deceduti 14,35% (IC 95% 10,14-19,47); p &gt; 0,05], ma ad un aumento statisticamente significativo delle giornate medie di degenza (18 gg di degenza nei pz con VAE vs 12 gg di degenza nei pz senza VAE; p &lt; 0,05) e della durata della ventilazione meccanica (17 gg di ventilazione nei pz con VAE vs 10 gg di ventilazione nei pz senza VAE; p &lt; 0,05).</p>
 </sec>
 <sec>
  <title>CONCLUSIONI</title>
  <p>Dall’analisi dei dati risulta che le VAE sono associate ad un aumento significativo delle giornate di degenza e di ventilazione meccanica, ma non hanno impatto sulla mortalità dei pazienti, confermando quindi il loro effetto in termini di morbosità per il paziente sottoposto a ventilazione meccanica. In tale contesto implementare misure preventive, quali sorveglianza, formazione e aggiornamento, risulta un elemento imprescindibile per la buona pratica clinica.</p>
 </sec>
</abstract>

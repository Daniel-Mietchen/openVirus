<?xml version="1.0" encoding="UTF-8"?>
<abstract>
 <title>INTRODUZIONE</title>
 <p>In ciascuna fase del ciclo di gestione delle emergenze sono richieste diverse competenze specifiche in ambito multidisciplinare, dalla capacità di gestire monitoraggio e sorveglianza, all’ attività di prevenzione, mitigazione e recupero post evento. È inoltre fondamentale adottare un approccio comunicativo calibrato sulle esigenze del target specifico. In quest’ ottica la formazione di uno staff specializzato è essenziale per garantire la consapevolezza e le competenze necessarie per svolgere un’azione efficace sulla collettività.</p>
 <p>Quando le cause e i meccanismi alla base dei problemi sanitari emergenti vengono studiati attentamente, il comportamento umano è spesso coinvolto: i metodi di controllo e prevenzione con maggiore validità teorica non sempre garantiscono un risultato ottimale nella pratica clinica.</p>
 <p>La gestione di un outbreak, come quello verificatosi a Motta di Livenza con 10 casi di tubercolosi, 42 LTBI e il coinvolgimento di un’intera scuola primaria, ha imposto la necessità di considerare minuziosamente programmazione e comunicazione per non perdere la fiducia delle persone coinvolte, sia nella fase di screening che al successivo follow up.</p>
 <p>L’impegno qualitativo e gestionale è stato notevolmente superiore a quello dell’attività ordinaria, amplificando in modo diretto e indiretto la difficoltà di organizzazione dell’attività assistenziale del servizio. In particolar modo in un territorio esteso come quello dell’Azienda ULSS 2, in cui le risorse umane sono razionalizzate secondo un principio di attenta valutazione costi/benefici, la distribuzione in 9 sedi per il Distretto di Treviso, 7 sedi per il distretto di Asolo e 5 sedi per il distretto di Pieve di Soligo, ha fatto emergere in modo significativo la difficoltà di mobilitare il personale senza intaccare il corretto funzionamento e la qualità dell’attività ordinaria del servizio.</p>
 <p>Per la gestione del focolaio di tubercolosi sono stati impiegati in media un medico e 4 assistenti sanitarie sottraendoli dalle sedi di appartenenza, senza ridurne l’attività grazie ad una pronta razionalizzazione delle risorse umane disponibili. I servizi vaccinali e di consulenza, a cui il personale afferiva per l’attività di routine, sono stati mantenuti a regime ridistribuendo il carico lavorativo sul personale rimanente, data l’impossibilità di chiudere alcuni servizi territoriali. Le attività non hanno subito modifiche o variazioni significative rispetto ai calendari programmati.</p>
 <p>Sebbene il sistema organizzativo abbia efficacemente supportato l’evento imprevisto, si rilevano possibili criticità dovute sia all’organizzazione capillare dei servizi rispetto al personale specializzato disponibile, sia alla mancanza di una task-force ben delineata, formata in modo specifico per gestire un rischio epidemico.</p>
</abstract>

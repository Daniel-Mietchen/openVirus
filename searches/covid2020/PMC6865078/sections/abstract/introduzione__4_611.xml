<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La revisione della letteratura sulla prevalenza e l’incidenza della sclerosi multipla in Italia mostrano dei trend crescenti, ma spesso questi dati presentano limitazioni poiché non vengono raccolti di routine e spesso coprono solo piccole aree per brevi periodi. Al contrario, i dati di mortalità sono disponibili per periodi lunghi, coprono l’intera popolazione italiana e sono utili per stimare cambiamenti o trend temporali. Questi dati vengono raccolti costantemente e in un modo standardizzato e codificato secondo l’International Classification of Diseases. Lo scopo dello studio è analizzare il trend di mortalità per SM in Italia e valutare le eventuali differenze geografiche.</p>
 </sec>
 <sec>
  <title>MATERIALI E METODI</title>
  <p>Abbiamo raggruppato i dati, forniti dall’Istat, in 5 periodi (1980-1986; 1987-1993; 1994-2000; 2001-2007 e 2008-2015).</p>
  <p>Sono stati calcolati sia i tassi grezzi di mortalità età specifici (per 100.000), che standardizzati (TS), utilizzando come standard la popolazione europea 2013, con i relativi intervalli di confidenza al 95%, per valutare il trend temporale attraverso una regressione lineare, e gli SMR (Standardized Mortality Ratio) per confrontare le aree geografiche (nord-ovest, nord-est, centro, sud e isole).</p>
 </sec>
 <sec>
  <title>RISULTATI</title>
  <p>Durante l’intero periodo sono stati osservati 4.959 decessi nei maschi e 7.433 nelle femmine. Il TS di mortalità per SM è risultato significativamente più alto nelle femmine rispetto ai maschi (F: 0,71; IC95%: 0,70-0,73 vs M: 0,56; IC95%: 0,54-0,57). L’SMR più elevato è stato osservato per entrambi i sessi in Sardegna (M: 146,3 vs F: 147,5), mentre il più basso nel Sud (M: 89,3 vs F: 71,9). L’analisi del trend di mortalità ha evidenziato un’iniziale diminuzione dei TS, più marcata nei maschi che nelle femmine (decremento medio annuo: M: 3,23%, F: 1,01%, seguita da un aumento in entrambi i sessi (incremento medio annuo: M: 1,9%, F: 2,34%).</p>
 </sec>
 <sec>
  <title>CONCLUSIONI</title>
  <p>La mortalità più alta nelle femmine rispecchia il loro maggior rischio di ammalarsi. La diminuzione della mortalità nei primi due periodi è coerente con uno studio pubblicato sulla mortalità in Italia nel periodo 1974-93. Per gli anni successivi non ci sono dati in letteratura, ma l’incremento della mortalità dopo il 2000 potrebbe riflettere l’incremento della prevalenza osservato in Italia e in molti altri Paesi, o potrebbe derivare dal crescente utilizzo di farmaci immunosoppressori. Sono state osservate notevoli differenze geografiche, con la Sardegna che rappresenta un’area ad elevata mortalità e prevalenza di malattia. Le principali limitazioni di questo studio sono la bassa accuratezza dei certificati di morte e l’impossibilità di risalire ai casi clinici per confermare la causa di decesso.</p>
 </sec>
</abstract>

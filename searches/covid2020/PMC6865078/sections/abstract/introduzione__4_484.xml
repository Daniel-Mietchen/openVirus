<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le coperture per le vaccinazioni previste in adolescenza sono ancora lontane dall’obiettivo nazionale (dati 2017: 70,5% per il richiamo anti-tetano, 77,7% per due dosi di morbillo-parotite-rosolia a 18 anni di età). Raccogliere informazioni su consapevolezza, conoscenze e attitudini degli adolescenti nei confronti delle vaccinazioni rappresenta un punto di partenza per disegnare interventi finalizzati ad aumentare le coperture in questa fascia di età. Nel periodo agosto-dicembre 2018 in due distretti dell’ASL Latina è stata condotta un’indagine per valutare la consapevolezza, le conoscenze e l’interesse di un campione di adolescenti rispetto alle vaccinazioni.</p>
 </sec>
 <sec>
  <title>MATERIALI E METODI</title>
  <p>Nelle sale d’attesa dei servizi vaccinali coinvolti nello studio ai ragazzi fra i 14 e i 18 anni è stato proposto di compilare un questionario anonimo, prima della seduta vaccinale. Il questionario riguardava: consapevolezza della vaccinazione oggetto della seduta vaccinale, conoscenze in tema di vaccinazioni, fonti informative consultate e desiderate, variabili socio-demografiche.</p>
 </sec>
 <sec>
  <title>RISULTATI</title>
  <p>Sono stati raccolti 391 questionari. Il 64% dei rispondenti frequenta un liceo, la maggior parte ha entrambi i genitori di nazionalità italiana (87%) e almeno un genitore con diploma (81%).</p>
  <p>Il 53% del nostro campione non sapeva quale vaccinazione dovesse effettuare in occasione della seduta vaccinale. Circa l’80% dei ragazzi non ha approfondito l’argomento “vaccinazioni” né a scuola né con il pediatra/medico di base.</p>
  <p>Il 90% ritiene che tutti dovrebbero fare i vaccini raccomandati e nessuno li considera pericolosi.</p>
  <p>Solo il 28% dei giovani ha cercato attivamente informazioni sulle vaccinazioni; eppure il 74% ha dichiarato di essere interessato ad averne. Il web è al primo posto tra le fonti consultate (53%); tra quelle preferite troviamo il proprio medico (47%), un esperto a scuola (46%) e la ASL (28%).</p>
  <p>Le conoscenze sulle vaccinazioni non risultano soddisfacenti; relativamente alla vaccinazione per il papilloma virus (HPV), meno del 50% sa che il virus si trasmette per via sessuale, che può causare il tumore del collo dell’utero, che anche i maschi possono infettarsi e vaccinarsi.</p>
 </sec>
 <sec>
  <title>CONCLUSIONI</title>
  <p>Gli adolescenti del campione studiato mostrano scarsa consapevolezza e conoscenze, ma hanno un’opinione positiva e esprimono interesse nei confronti delle vaccinazioni. Usano il web come principale fonte di informazioni, ma la scuola, insieme al medico di base e i servizi vaccinali, rappresentano i contesti dove preferirebbero riceverle. Pertanto, interventi di educazione sanitaria nelle scuole che coinvolgano direttamente i candidati alla vaccinazione, sembrerebbero ben accolti dagli adolescenti e potrebbero migliorare la loro conoscenza e consapevolezza in tema di vaccinazioni.</p>
 </sec>
</abstract>

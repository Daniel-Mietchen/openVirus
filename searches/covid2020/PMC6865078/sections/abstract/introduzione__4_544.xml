<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Medico di Medicina Generale (MMG) ha un ruolo essenziale nell’ambito delle cure primarie, essendo molto più di un semplice filtro per l’accesso ai servizi sanitari. In Italia, se un cittadino si deve trasferire per motivi di studio o di lavoro per un periodo di almeno 3 mesi, può scegliere temporaneamente un nuovo MMG presso una ASL diversa da quella di residenza. Tale iscrizione temporanea è detta Domicilio Sanitario. Lo scopo del presente studio è stato analizzare le conoscenze degli studenti universitari riguardo il Domicilio Sanitario, misurare la frequenza del cambiamento del MMG tramite Domicilio Sanitario e valutare l’atteggiamento degli studenti universitari circa i servizi delle cure primarie.</p>
 </sec>
 <sec>
  <title>MATERIALI E METODI</title>
  <p>Nel 2018, è stato condotto uno studio pilota cross-sectional che ha coinvolto 437 studenti iscritti all’Università degli Studi di Torino. L’arruolamento è avvenuto nelle principali sale studio di Torino e la partecipazione è stata volontaria, anonima e senza compenso. È stato utilizzato un questionario di 25 item relativi a: caratteristiche sociodemografiche, utilizzo dei servizi di assistenza sanitaria, stato di salute e consumo di farmaci, conoscenza del Domicilio Sanitario e uso di quest’ultimo. Gli outcome considerati nelle analisi sono stati: non avere il MMG né nella stessa città né nella stessa provincia del domicilio, essere a conoscenza del Domicilio Sanitario, non aver spostato il MMG nonostante si fosse a conoscenza del Domicilio Sanitario. Per ogni outcome sono stati eseguiti: test chi quadrato, test U di Mann-Whitney, regressioni logistiche univariate e multivariate. Per tutte le analisi, p ≤ 0.05 è stato considerato statisticamente significativo.</p>
 </sec>
 <sec>
  <title>RISULTATI</title>
  <p>I questionari compilati in maniera appropriata e quindi esaminati nelle analisi sono stati 388. I partecipanti a conoscenza del Domicilio Sanitario sono stati il 45.36%. Tra gli studenti trasferitisi a Torino (44.85%), il 77.67% era a conoscenza del Domicilio Sanitario ma ciononostante non ha spostato il MMG. Il 72.68% ha dichiarato di usare farmaci senza prescrizione medica; i farmaci antinfiammatori non steroidei e gli antibiotici sono emersi come i più usati. L’età, la nazionalità e la tipologia del corso di laurea sono risultati possibili predittori per gli outcome considerati. La conoscenza del Domicilio Sanitario si è dimostrata associata ad un differente uso delle risorse dell’assistenza sanitaria.</p>
 </sec>
 <sec>
  <title>CONCLUSIONI</title>
  <p>I nostri risultati hanno sottolineato la necessità di implementare campagne di sensibilizzazione indirizzate agli studenti universitari per diffondere informazioni relativamente a Domicilio Sanitario e a un appropriato utilizzo dei servizi dell’assistenza sanitaria e dei farmaci.</p>
 </sec>
</abstract>

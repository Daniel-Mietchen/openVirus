<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La Campania si attesta al primo posto tra le regioni italiane relativamente alla diffusione dell’obesità in età pediatrica, con una prevalenza prossima al 18%. Considerando le possibili comorbidità associate all’obesità, è fondamentale intervenire su più livelli per contrastare tale fenomeno, non solo attraverso interventi educativi che ne prevengano l’insorgenza ma anche mediante strategie di trattamento basate sulla presa in carico globale del bambino obeso per agevolarne il cambiamento di stile di vita, in particolar modo per quanto riguarda dieta e attività fisica.</p>
 </sec>
 <sec>
  <title>MATERIALI E METODI</title>
  <p>Il Centro di II livello “Diabete e Obesità in età evolutiva”, di recente istituzione nell’ASL Napoli 3 Sud, ha avviato, in collaborazione con il Dipartimento di Scienze Motorie e del Benessere dell’Università di Napoli Parthenope, un percorso multidisciplinare di trattamento dell’obesità pediatrica nel quale bambini e adolescenti obesi residenti nel territorio vengono supportati nell’adozione di un’adeguata alimentazione e nell’approccio ad uno stile di vita attivo. In tale contesto, l’educatore motorio svolge attività di counseling individuale allo scopo di motivare il bambino e la sua famiglia ad aumentare l’attività fisica quotidiana; somministra test “da campo” che misurano la resistenza aerobica (test del cammino/corsa in 6 minuti) e la forza muscolare (test del salto in alto) al fine di rendere il bambino consapevole dei movimenti del proprio corpo e delle limitazioni che l’eccesso di peso causa sia nelle attività fisiche quotidiane che sportive; definisce e propone un programma motorio adattato alle capacità del bambino, realistico in termini di intensità e di durata e rispettoso del suo benessere psicosociale.</p>
 </sec>
 <sec>
  <title>RISULTATI</title>
  <p>Sono stati finora valutati 93 soggetti (51 maschi, 42 femmine, età media 9,2 ± 2,9 anni, IMC 29,1 ± 5,9 kg/m
   <sup>2</sup>, rapporto vita/altezza 0,64 ± 0,09) afferenti alla struttura. I dati registrati in ingresso mostrano una ridotta capacità aerobica (distanza percorsa 909,2 ± 169,8 m, frequenza cardiaca post-sforzo 160,0 ± 24,9 bpm) e una ridotta forza muscolare (altezza del salto 13,0 ± 9,5 cm) correlate con il rapporto vita/altezza come indicatore di adiposità addominale (r = – 0,371, p = 0,026 e r = – 0,309, p = 0,003, rispettivamente) nei soggetti esaminati. A ciascun bambino è stato fornito un programma motorio personalizzato, associato ad un piano alimentare.
  </p>
 </sec>
 <sec>
  <title>CONCLUSIONI</title>
  <p>I risultati preliminari testimoniano la presenza di bassi livelli di efficienza fisica nel campione esaminato. I dati che verranno raccolti nel follow-up permetteranno di verificare l’avvenuto cambiamento delle abitudini motorie dei bambini, e consentiranno di valutare l’efficacia dell’intervento.</p>
 </sec>
</abstract>

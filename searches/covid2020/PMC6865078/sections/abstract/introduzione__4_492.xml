<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nonostante la vaccinazione rappresenti la misura più efficace di prevenzione dell’influenza, i livelli di copertura negli operatori sanitari sono lontani dall’obiettivo minimo (75%). Per aumentare l’adesione al vaccino è necessario, tra l’altro, agire sulle determinanti del comportamento vaccinale. Scopo dell’indagine è di raccogliere informazioni sulle motivazioni che inducono i medici di medicina generale (MMG) e pediatri di libera scelta (PLS) ad effettuare o meno la vaccinazione.</p>
 </sec>
 <sec>
  <title>MATERIALI E METODI</title>
  <p>Lo studio, di tipo trasversale, è stato condotto sui MMG e PLS che esercitano in provincia di Modena. Per la raccolta dati è stato utilizzato un questionario autosomministrato costruito ad hoc contenente, tra l’altro, due domande sulle motivazioni che avevano spinto il medico a vaccinarsi o meno contro l’influenza nella stagione 2017/18 (per entrambi i quesiti era possibile indicare più di una motivazione). Il questionario anonimo è stato caricato online dove è rimasto compilabile durante l’estate 2018. I medici sono stati invitati a partecipare tramite e-mail.</p>
 </sec>
 <sec>
  <title>RISULTATI</title>
  <p>Dei 593 medici invitati, 233 (177 MMG e 56 PLS) hanno compilato il questionario (39,3%), di cui 173 si sono vaccinati nell’autunno inverno 2017/18 (74,2%). La copertura vaccinale è risultata maggiore nei MMG (82,5%) rispetto ai PLS (48,2%). Tra le motivazioni riportate per l’adesione vaccinale risultano: essere favorevole alle vaccinazioni in generale (76,9%), evitare di trasmettere l’influenza agli assistiti (57,2%), evitare problemi gestionali dello studio in caso di influenza (51,4%), essere più a rischio di influenza di altre persone (49,1%), evitare di trasmettere l’influenza ai famigliari (38,7%). Tra le motivazioni indicate per il rifiuto vaccinale figurano: ammalarsi raramente di influenza (35%), non essere a rischio di forme gravi/complicate di influenza (25%), scarsa efficacia del vaccino (20%). Quest’ultima motivazione è stata scelta dal 37,9% dei PLS e dal 3,2% dei MMG.</p>
 </sec>
 <sec>
  <title>CONCLUSIONI</title>
  <p>La copertura vaccinale nei medici che hanno partecipato allo studio è in linea con quelle osservate in studi italiani simili che però hanno considerato solo i MMG. Rispetto ad altre indagini si evidenzia la maggiore importanza attribuita all’evitare problemi gestionali dello studio in caso di influenza e la minore rilevanza assegnata alla paura di effetti/reazioni indesiderate del vaccino. È dunque necessario promuovere la vaccinazione dei medici anche attraverso l’offerta di incontri di aggiornamento volti, tra l’altro, ad eliminare superficialità e convinzioni inesatte e a favorire il consolidarsi di comportamenti virtuosi.</p>
 </sec>
</abstract>

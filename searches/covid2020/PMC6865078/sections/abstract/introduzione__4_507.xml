<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nel biennio 2017-2018, nell’ambito del sistema PASSI (Progressi nelle Aziende Sanitarie per la Salute in Italia), la Toscana ha sperimentato un modulo aggiuntivo di misurazione della Health Literacy (HL), ovvero la capacità di individui, famiglie e comunità di assumere corrette decisioni di salute nel contesto della vita di tutti i giorni. L’obiettivo del nostro lavoro è descrivere il livello di HL nella popolazione toscana e correlarlo ai fattori socio demografici ed all’utilizzo dei dispositivi di sicurezza stradale.</p>
 </sec>
 <sec>
  <title>MATERIALI E METODI</title>
  <p>Sono state intervistate 6.513 persone in età compresa tra i 18 ed i 69 anni. Il livello di HL è stato calcolato utilizzando le sei domande del HLS-EU-Q6, ovvero la versione short-short del Questionario Europeo sulla HL. Tramite il software STATA è stata analizzata l’associazione tra livello di HL, le caratteristiche socio demografiche e l’utilizzo dii dispositivi di sicurezza stradale in automobile.</p>
 </sec>
 <sec>
  <title>RISULTATI</title>
  <p>Il 61% degli intervistati è risultato avere un livello sufficiente di HL, il 30% problematico, il 9% inadeguato. È a maggior a rischio di avere un livello inadeguato di HL chi appartiene alla fascia 50-69 anni, chi ha difficoltà economiche, chi ha un basso livello di istruzione e chi non è cittadino italiano. Non emergono differenze significative di genere. Il livello di HL risulta significativamente associato con l’uso delle cinture di sicurezza in auto: circa l’8% di coloro che dichiarano di allacciarsi sempre la cintura sui sedili anteriori risulta avere un livello inadeguato di HL contro il 12% di chi invece non la allaccia sempre. Le differenze si fanno più marcate tra chi dichiara di allacciare sempre la cintura quando è seduto nei sedili posteriori (livello di HL inadeguato nel 5% dei casi) e coloro che invece non lo fanno (livello inadeguato 10% dei casi).</p>
  <p>Differenze significative emergono anche tra chi sostiene di riscontrare difficoltà nell’uso dei sistemi di ritenuta per i bambini sotto i 7 anni (livello inadeguato o problematico di HL nel 53% dei casi) rispetto a chi non dichiara difficoltà (livello inadeguato o problematico nel 35% dei casi).</p>
 </sec>
 <sec>
  <title>CONCLUSIONI</title>
  <p>In Toscana, la maggioranza del campione intervistato risulta possedere un livello sufficiente di HL. Tuttavia, in accordo con quanto riportato dalla letteratura, livelli di HL più bassi si riscontrano nei sottogruppi più svantaggiati; l’HL risulta inoltre un predittore di comportamenti a rischio nell’ambito della sicurezza stradale.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Gli operatori sanitari, a causa del loro profilo professionale, sono soggetti ad alto rischio di contrarre l’infezione da Mycobacterium Tuberculosis in ambiente lavorativo. Lo screening riveste un ruolo fondamentale nel ridurre il rischio di progressione della malattia e nel limitare la diffusione dell’infezione tra gli operatori e tra operatore-paziente in quanto permette, in primis, di individuare gli operatori sanitari affetti da infezione tubercolare latente (LTBI) e, in secundis, di iniziare il prima possibile un’eventuale terapia profilattica. La recente introduzione di un test basato sulla rilevazione dell’Interferon (IFN) gamma rilasciato dalle cellule immunitarie di soggetti venuti a contatto con il bacillo tubercolare ha consentito di migliorare la sensibilità e la specificità dello screening. Scopo dello studio è stato quello di stimare la prevalenza e i fattori di rischio per LTBI indagata mediante Quantiferon-TB Plus (QFT-Plus) in una popolazione ospedaliera di un paese a bassa incidenza, quale l’Italia.</p>
 </sec>
 <sec>
  <title>MATERIALI E METODI</title>
  <p>Il seguente studio osservazionale retrospettivo ha analizzato i record sanitari relativi agli operatori sanitari (medici, infermieri, tecnici e studenti operanti nei diversi reparti ospedalieri) della Fondazione Policlinico Tor Vergata- PTV di Roma, che sono stati sottoposti, nel 2018, a sorveglianza sanitaria. Il personale, incluso nello studio, è stato sottoposto a screening mediante il test IGRA - Quantiferon-TB Gold (QFT-G, Cellestis, Limited, Carnegie, Victoria, Australia). Come da linee guida interpretative fornite dal produttore, l’esito del test è stato classificato come “positivo” se superiore al cut-off di 0,35 UI/ml di INF-gamma antigene specifico rispetto al controllo negativo. Invece, un valore del test inferire al cut-off veniva interpretato come “negativo”. La condizione di LTBI è stata definita dalla positività al test Quantiferon in assenza di segni clinico-radiologici e sierologici di infezione attiva.</p>
 </sec>
 <sec>
  <title>RISULTATI</title>
  <p>Lo stato di LTBI è stato rilevato nel 5% degli operatori sanitari arruolati nello studio. Il genere maschile e l’età sono risultati essere associati in maniera statisticamente significativa allo stato di infezione latente. La provenienza da reparti classificati come ad alto rischio non è risultata invece correlata con lo stato di LTBI.</p>
 </sec>
 <sec>
  <title>CONCLUSIONI</title>
  <p>Lo stato di infezione tubercolare latente risulta una condizione infrequente nella popolazione sanitaria italiana, come confermato dal nostro studio. Ulteriori indagini multicentriche, che adottino metodiche omogenee, sarebbero utili al fine di rivalutare le indicazioni per la classificazione delle strutture sanitarie.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nel corso del 2006, un dispositivo conosciuto come sigaretta elettronica o e-cig è stato immesso in commercio, riscuotendo un enorme successo. Da allora, le caratteristiche delle e-cigs hanno subito una notevole evoluzione e i dispositivi attualmente disponibili sono suddivisi in quattro generazioni: dai modelli base di prima e seconda generazione, più rigidi nelle prestazioni, si è passati ai modelli di terza e quarta generazione, più performanti, ma più “pericolosi” perché dotati di resistenze più basse che, favorendo un miglior passaggio della corrente, raggiungono temperature molto più elevate. Tali temperature sono responsabili della liberazione di numerose sostanze potenzialmente dannose per la salute. Le e-cigs, inoltre, emettono durante l’uso particelle fini e ultrafini, associate ad un ulteriore rischio per la salute dei soggetti esposti passivamente. In effetti, le e-cigs vengono spesso utilizzate indoor poiché la normativa vigente sul divieto di fumo non include l’e-cig. Scopo del lavoro è valutare i livelli di particolato (Particulate Matter o PM) di diverse frazioni dimensionali emessi durante l’utilizzo delle quattro generazioni di e-cigs, testando diverse modalità di utilizzo e differenti liquidi.</p>
 </sec>
 <sec>
  <title>MATERIALI E METODI</title>
  <p>Le frazioni di particolato definite PTS, PM
   <sub>10</sub>, PM
   <sub>4</sub>, PM
   <sub>2,5</sub> e PM
   <sub>1</sub> sono state misurate, attraverso il monitor di aerosol Dusttrak TM II TSI, prima, durante e dopo l’utilizzo indoor di una e-cig da un volontario fumatore, per un totale di 20 esperimenti indipendenti (in triplicato).
  </p>
 </sec>
 <sec>
  <title>RISULTATI</title>
  <p>Tutti i dispositivi producono emissioni di PM che eccedono rispetto ai limiti tossicologici raccomandati dall’Organizzazione Mondiale della Sanità. Durante tutte le sessioni di vaping si è registrato un significativo aumento della concentrazione di particolato rispetto ai livelli misurati prima di iniziare la sessione (p &lt; 0,001). I livelli di PM
   <sub>1</sub> variavano ampiamente a seconda del dispositivo utilizzato da un valore mediano minimo di 17,00 µg/m
   <sup>3</sup> (e-cig di terza generazione, impostata a 0,16 Ω e 3,4 V) fino a 2895,00 µg/m
   <sup>3</sup> (e-cig di quarta generazione, impostata a 0,15 Ω e 150 W). A parità di settaggio, l’uso di liquido contenente nicotina comportava livelli significativamente maggiori di PM rispetto al liquido nicotina-free.
  </p>
 </sec>
 <sec>
  <title>CONCLUSIONI</title>
  <p>I risultati evidenziano che sono necessari interventi di promozione della salute per aumentare le conoscenze degli utilizzatori in termini di peggioramento della qualità dell’aria indoor quando viene usata l’e-cig. Inoltre, sono altrettanto necessari interventi legislativi per regolare l’uso delle e-cigs in luoghi pubblici e in altri ambienti chiusi, al fine di proteggere la salute di qualsiasi soggetto potenzialmente esposto in modo passivo.</p>
 </sec>
</abstract>

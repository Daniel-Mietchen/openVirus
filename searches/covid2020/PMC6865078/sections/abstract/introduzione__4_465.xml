<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Questo studio ha l’obiettivo di valutare gli eventuali effetti avversi alle vaccinazioni effettuate, le eventuali problematiche di salute durante il viaggio e la percezione del rischio nel viaggiatore riguardo a patologie ed eventi avversi riferiti alla destinazione.</p>
 </sec>
 <sec>
  <title>MATERIALI E METODI</title>
  <p>È stato elaborato un questionario di venti domande a risposta multipla e una scheda di valutazione in cui il viaggiatore esprime il rischio percepito relativo ad alcuni eventi avversi (disturbi gastro intestinali, punture d’insetti, malaria, incidenti stradali, malattie sessualmente trasmissibili, rabbia, attacchi terroristici, effetti collaterali dei vaccini e il rischio complessivo) mediante la scala di Likert con valori da 1 (poco probabile) a 7 (quasi certo). Tale questionario è stato consegnato da marzo 2018 a novembre 2018 ai soggetti con più di sedici anni afferenti al Centro di Medicina del Viaggiatore di Perugia, ed è stato riconsegnato al ritorno dal viaggio per e-mail; solo la scheda di percezione del rischio pre viaggio è stata compilata durante il counselling.</p>
 </sec>
 <sec>
  <title>RISULTATI</title>
  <p>Sono stati consegnati 311 questionari (restituiti il 37,3%). Il 46% dei viaggiatori sono maschi e il 54% femmine con età media di 35,5 anni; il 53,7% ha una laurea. La durata media del viaggio è stata di 16,3 giorni. Turismo (62,7%), cooperazione (14,5%) e lavoro (10,9%) sono stati i tre motivi principali del viaggio. Le destinazioni più frequenti sono state: Africa (38,9%), Asia (33,4%) e centro-sud America (25,7%). Ci sono stati effetti collaterali nel 25,9% dei vaccini intramuscolo, nel 3,4% di quelli orali e nel 41,5% dopo profilassi antimalarica. Il 34,5% del campione ha avuto problemi di salute durante il viaggio. Il rischio percepito complessivo ha ottenuto un valore medio di 3,3 nel pre e 2,8 nel post viaggio. La percezione del rischio diminuisce in tutti gli ambiti al ritorno dal viaggio (la malaria del 35,2%) ad eccezione della voce “incidenti” che invece aumenta del 33,7% rispetto al pre viaggio. È stato indagato anche il gradimento per il servizio ricevuto nel nostro centro che su una scala da 1 a 5 è stato di 4,7.</p>
 </sec>
 <sec>
  <title>CONCLUSIONI</title>
  <p>Valutare la percezione al ritorno dal viaggio ha permesso di comprendere come il viaggio stesso possa influire sulla percezione del rischio. Con questo lavoro, sono state acquisite informazioni per personalizzare il counselling pre viaggio in base agli eventi avversi più frequenti e mirarlo specificatamente sulle erronee percezioni di ogni singolo soggetto al fine di migliorarne la sicurezza durante il soggiorno.</p>
 </sec>
</abstract>

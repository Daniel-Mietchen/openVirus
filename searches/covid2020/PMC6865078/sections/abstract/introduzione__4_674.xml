<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le Associazioni di volontariato negli ospedali esercitano un duplice ruolo: collaborano con i professionisti dell’ospedale nelle attività di socializzazione e di accoglienza dei pazienti e delle loro famiglie; rilevano i bisogni dei pazienti e delle famiglie e cercano di individuare, d’intesa con l’organizzazione ospedaliera, le modalità più appropriate ed efficaci di risposta.</p>
  <p>In questo contributo si descrive la riorganizzazione attuata in un ospedale pediatrico italiano (l’Ospedale pediatrico Bambino Gesù di Roma) finalizzata a valorizzare il ruolo delle Associazioni di volontariato, nell’ambito del complessivo programma di promozione della centralità del paziente e della qualità delle cure.</p>
 </sec>
 <sec>
  <title>MATERIALI E METODI</title>
  <p>Il progetto è stato predisposto nell’ambito di un organismo collegiale costituto ad hoc, il “Gruppo di Ascolto”, composto da medici, infermieri, rappresentanti delle associazioni e delle famiglie.</p>
  <p>È stata predisposta e diffusa una scheda per la rilevazione dei bisogni dei pazienti e delle loro famiglie ed utilizzata su base campionaria.</p>
  <p>Sono stati organizzati incontri dipartimentali per consentire i contatti tra i volontari e gli operatori sanitari, anche al fine di diffondere la conoscenza dell’iniziativa e realizzare modalità coordinate di lavoro delle Associazioni.</p>
 </sec>
 <sec>
  <title>RISULTATI</title>
  <p>Le nuove modalità organizzative sono a regime dagli inizi del 2018.</p>
  <p>Sono coinvolte nel programma di riorganizzazione 42 Associazioni, – oltre 800 volontari –.</p>
  <p>Quale effetto della riorganizzazione, le Associazioni di volontariato sono organicamente operative nei dipartimenti in cui si articola l’ospedale. Sono state eliminate le ridondanze nonché le aree dell’ospedale in precedenza prive del supporto da parte delle Associazioni.</p>
  <p>Il ruolo delle Associazioni di volontariato, grazie alla riorganizzazione, si dispiega lungo l’intero percorso di cura: dal momento dell’arrivo in ospedale, attraverso il supporto informativo, l’orientamento, l’accompagnamento, alle attività di socializzazione al letto del paziente durante il ricovero, fino alla dimissione e, spesso, anche oltre con la collaborazione di Associazioni presenti sul territorio per supportare anche a domicilio i pazienti e le famiglie particolarmente “fragili”.</p>
 </sec>
 <sec>
  <title>CONCLUSIONI</title>
  <p>È stato predisposto un monitoraggio periodico al fine di valutare il gradimento della nuova organizzazione ed individuare eventuali esigenze di miglioramento.</p>
  <p>I primi riscontri sono largamente positivi, sia da parte delle famiglie, sia da parte dei dipartimenti ospedalieri, sia da parte delle Associazioni.</p>
  <p>In tale contesto, la relazione di aiuto continua instaurata dai Volontari favorisce i legami con le famiglie ed instaura relazioni sociali forti. Questo è un valore che contribuisce ad alimentare la fiducia nell’Ospedale, favorisce il miglioramento della qualitàà delle cure ed accresce l’impegno di tutti.</p>
 </sec>
</abstract>

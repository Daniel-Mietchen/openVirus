<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’ampliamento della partecipazione degli operatori sanitari alla vaccinazione antinfluenzale rappresenta una priorità. Tra le diverse strategie, avviare una sensibilizzazione efficace dei professionisti già durante il percorso formativo può contribuire ad accrescerne il livello di adesione. In tale ambito, per le caratteristiche peculiari della sua professione e le competenze sviluppate, l’infermiere può avere un ruolo cruciale nella diffusione di messaggi comunicativi positivi non solo per i pazienti ma anche nei confronti di altre figure professionali, in una relazione orizzontale multi-professionale efficace. Obiettivo del presente studio è approfondire le motivazioni ed i livelli di consapevolezza di studenti appartenenti al Corso di Laurea Magistrale in Medicina ed al Corso di Laurea in Infermieristica, per evidenziarne i punti-chiave e comprendere come modificarne le variabili di maggior peso.</p>
 </sec>
 <sec>
  <title>MATERIALI E METODI</title>
  <p>È stato arruolato un campione molto ampio, pari alla intera popolazione studentesca del Corso di Laurea Magistrale in Medicina e Chirurgia e di Laurea in Infermieristica, in totale 957 studenti. È stato applicato uno strumento originale, già validato in italiano in precedenza dalla medesima Unità di Ricerca e dedicato alla analisi motivazionale nei confronti della vaccinazione antinfluenzale tra operatori sanitari. Il questionario è stato elaborato secondo la teoria del comportamento pianificato, metodo già applicato con efficacia ad una vasta gamma di comportamenti relativi alla salute.</p>
 </sec>
 <sec>
  <title>RISULTATI</title>
  <p>È stata ottenuta una rispondenza pari al 48.9% per Medicina e 55.1% per Infermieristica. La composizione per genere mostra una predominanza di rispondenti di genere femminile, pari al 58% degli studenti di Medicina ed al 77% degli studenti di Infermieristica. Soltanto il 31% degli studenti di Medicina ha effettuato in precedenza almeno una volta il vaccino antinfluenzale, con un dato pari al 43% per Infermieristica. Lo strumento ha permesso di indagare approfonditamente, tra le diverse aree: esperienza individuale pregressa con il vaccino antinfluenzale; un complesso di aspetti rilevanti, quali attitudini, norme soggettive, percezione di controllo del comportamento ed intenzioni; fonti e modalità di informazione.</p>
 </sec>
 <sec>
  <title>CONCLUSIONI</title>
  <p>La vaccinazione antinfluenzale riveste una rilevanza peculiare tra gli operatori sanitari e l’infermiere, per le sue competenze, può contribuire alla diffusione di una cultura positiva delle vaccinazioni anche nel confronto con le altre professioni. Intervenire già durante il percorso di formazione può permettere di incrementare le occasioni per un confronto approfondito su tale rilevante tematica e completare la preparazione dei futuri professionisti. Lo studio delle motivazioni degli studenti di diversi corsi universitari (Medicina, Infermieristica, altre professioni sanitarie) fornisce elementi utili per migliorare le strategie di comunicazione efficace.</p>
 </sec>
</abstract>

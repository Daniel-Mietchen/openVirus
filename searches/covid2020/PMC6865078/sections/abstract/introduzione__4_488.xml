<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I genitori rappresentano il bersaglio fondamentale delle campagne di promozione delle vaccinazioni in quanto le loro conoscenze o convinzioni riguardo all’efficacia ed alla sicurezza dei vaccini possono influenzare le scelte vaccinali per i figli ed incidere negativamente sui tassi di copertura. Una delle cause della bassa copertura vaccinale contro l’infezione da Papillomavirus umano (HPV) è rappresentata, infatti, dall’esitazione dei genitori. Pertanto, è sembrato interessante condurre un’indagine per valutare l’esitazione dei genitori nei confronti della vaccinazione anti-HPV.</p>
 </sec>
 <sec>
  <title>MATERIALI E METODI</title>
  <p>Questo studio trasversale è stato eseguito su un campione casualmente selezionato di genitori di alunni che frequentavano le prime e le seconde classi delle Scuole secondarie di primo grado di Salerno e Napoli. I dati sono stati raccolti attraverso un questionario anonimo autosomministrato. L’esitazione vaccinale è stata misurata con il punteggio ottenuto al Parent Attitudes About Childhood Vaccination (PACV) survey. L’analisi statistica è stata effettuata utilizzando la regressione logistica multipla.</p>
 </sec>
 <sec>
  <title>RISULTATI</title>
  <p>Un’ampia maggioranza del campione di 200 genitori era costituito da madri (85%), l’età media era 45 anni, un terzo era laureato (38.5%) e l’87.5% aveva più di un figlio. Il 93.5% dei genitori aveva sentito parlare dell’infezione da HPV, l’82.4% di questi sapeva che l’infezione può essere contratta sia dai maschi che dalle femmine ed il 62.6% era preoccupato del fatto che suo/a figlio/a potesse contrarre l’infezione. Solo il 18% dei genitori ha riferito di aver vaccinato il/la figlio/a contro l’infezione da HPV ed il 40% di questi ha indicato di aver ritardato la somministrazione di una dose del vaccino. Il 43.5% dei genitori erano esitanti riguardo alla vaccinazione anti-HPV. Il modello di regressione logistica multipla ha evidenziato che l’esitazione era significativamente più frequente tra i genitori che non avevano vaccinato i propri figli contro l’HPV e tra coloro che erano preoccupati che il vaccino potesse avere gravi effetti collaterali. Il 67.4% dei genitori ha riferito di aver ricevuto informazioni in tema di vaccinazione anti-HPV dai medici ed il 42% da Internet. La metà dei genitori (50.6%) ha indicato la necessità di ricevere ulteriori informazioni in tema di vaccinazione anti-HPV.</p>
 </sec>
 <sec>
  <title>CONCLUSIONI</title>
  <p>I risultati preliminari dello studio indicano la necessità di programmare interventi educativi al fine di migliorare le conoscenze dei genitori in tema di vaccinazione anti-HPV e l’urgenza di rendere più efficaci i programmi di offerta attiva della vaccinazione dato che solo il 18% dei genitori ha riferito di aver vaccinato il proprio figlio.</p>
 </sec>
</abstract>

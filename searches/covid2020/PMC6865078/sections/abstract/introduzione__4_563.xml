<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Sistema Sanitario Lombardo (SSL), nonostante le recenti riforme occorse per limitarne la decadenza, è conosciuto a livello nazionale e internazionale come uno dei migliori. La legge regionale 11 agosto 2015 n. 23 ne ha riformato l’organizzazione instaurando 8 Agenzie di Tutela della Salute (ATS). Rimangono tuttavia notevoli criticità riconducibili all’arruolamento e alla gestione del personale.</p>
  <p>Il presente studio si propone di descrivere sinteticamente in termini quantitativi e qualitativi l’allocazione delle risorse umane ad elevata qualifica professionale disponibili ad operare nel SSL, suggerendo nel contempo una strategia per il governo delle medesime.</p>
 </sec>
 <sec>
  <title>MATERIALI E METODI</title>
  <p>A tal fine è stata progettata e implementata una base di dati contenente l’elenco dei medici operanti nel SSL nel 2019.</p>
 </sec>
 <sec>
  <title>RISULTATI</title>
  <p>Dall’analisi dei dati si osserva che i medici operanti nel Sistema Sanitario Lombardo nel 2019 sono almeno quarantasettemilacinquecentoeuno (47.501). A confronto con l’anno precedente sono aumentati del 3,2%. Essendo il numero di abitanti residenti pari a circa 10.000.000, ci sono 4,7 medici ogni 1.000 abitanti; la prevalenza dei medici in Lombardia è fra le più elevate dei paesi OECD. Il campo di variazione delle loro età è compreso fra 24 e i 94 anni; l’età media è 48,2 anni, la mediana è 48. Fra i 47.501 medici 22.831 (48,1%) sono donne e 24.670 (51,9%) sono uomini. In base al luogo di nascita il 62,4% proviene geograficamente dalla Lombardia, il rimanente da altre regioni italiane o dall’estero.</p>
  <p>I medici operanti nelle 8 ATS sono 17.336. L’età media è 47 anni e varia in ciascuna struttura da 43,9 (ATS di Pavia) a 51,4 (ATS della Montagna). Fra i 17.336 medici 8668 (50%) sono donne e 8667 (50%) sono uomini; la percentuale di medici di genere femminile varia fra il 42% (ATS della Montagna) e il 53% (ATS della Città Metropolitana di Milano). Fra i 17.336 medici 11.525 (66%) provengono geograficamente dalla Lombardia; la percentuale varia dal 56% (ATS della Val Padana) al 73% (ATS di Brescia).</p>
 </sec>
 <sec>
  <title>CONCLUSIONI</title>
  <p>È auspicabile che i dirigenti di ciascuna regione e agenzia scelgano e misurino con periodicità costante alcuni parametri riferibili al personale in modo da poterli confrontare con quelli rilevati negli anni precedenti nel medesimo territorio oppure con quelli di altri territori. La variabilità dei parametri nel tempo e nello spazio potrebbe essere presa come indicatore di stabilità del sistema sanitario regionale e la sua omeostasi dovrebbe essere considerata come obiettivo per un’ottimale gestione delle risorse umane.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Allo scopo di contrastare il costante declino delle coperture vaccinali in Italia, la legge n. 119 del 31/07/2017 ha introdotto l’obbligo vaccinale inerente a DTPa, IPV, anti-HiB, anti-HBV e MPRV per tutti i soggetti da 0 a 16 anni, per la frequenza della scuola dell’infanzia e dell’obbligo. Pertanto, al fine di garantire la piena funzionalità dei centri vaccinali in concomitanza dell’inizio dell’anno scolastico, l’Assessorato della Salute della Regione Sicilia ha disposto per le Aziende Sanitarie Provinciali (AA.SS.PP.) misure straordinarie in termini di organizzazione di strutture e risorse umane. Obiettivo del lavoro è stato quello di valutare gli accessi agli ambulatori vaccinali dell’ASP di Palermo nei tre trimestri pre e post introduzione della legge 117 del 2017 e la contestuale variazione delle coperture vaccinali contro l’esavalente ed il MPRV.</p>
 </sec>
 <sec>
  <title>MATERIALI E METODI</title>
  <p>In risposta alla direttiva assessoriale, l’ASP di Palermo ha attuato numerose iniziative, tra le quali incrementare il numero degli Operatori Sanitari impiegati presso i centri di vaccinazione e gli orari di apertura degli stessi. Altresì, è stata avviata una collaborazione con le Scuole di Specializzazione in Igiene e Medicina Preventiva e di Pediatria di Palermo, che ha visto impegnati in prima linea i medici in formazione specialistica delle suddette Scuole. Tale sforzo organizzativo, in collaborazione con la U.O.C. di Sanità Pubblica, Epidemiologia e Medicina Preventiva dell’ASP Palermo, ha permesso di supportare al meglio l’aumento degli accessi ai centri vaccinali a seguito della riforma normativa.</p>
 </sec>
 <sec>
  <title>RISULTATI</title>
  <p>Confrontando il numero totale degli accessi ai centri vaccinali nell’ASP di Palermo da gennaio 2016 a giugno 2017 (76.165 accessi), con quelli osservati da luglio 2017 a dicembre 2018 (89.442 accessi), è stato registrato un incremento del 15%, con un picco di 35.516 accessi durante il secondo semestre 2017 (+30% rispetto allo stesso semestre del 2016), probabilmente riconducibile all’entrata in vigore della legge sull’obbligatorietà vaccinale. Parimenti, nello stesso periodo sono aumentate le coperture vaccinali relative al vaccino esavalente (+2,5% vs 2016 a 36 mesi di vita), ma soprattutto al vaccino anti-MPRV a 24, 36 mesi e a 5/6 anni (+3%, +5% e +18% rispettivamente)</p>
 </sec>
 <sec>
  <title>CONCLUSIONI</title>
  <p>Le strategie adottate e la sinergia instauratasi tra Assessorato Regionale alla Salute, Aziende Sanitarie e Università di Palermo, supportate dall’obbligo normativo, hanno consentito di rispondere efficacemente ai nuovi bisogni di salute della popolazione generale, contribuendo a gestire al meglio l’aumento degli accessi vaccinali in seguito all’introduzione dell’obbligo, che ha portato ad un cospicuo aumento delle percentuali di copertura vaccinale (specialmente per MPRV).</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il virus Toscana (TOSV) è un arbovirus appartenente alla famiglia dei 
   <italic>Bunyaviridae</italic>. Trasmesso agli esseri umani dai flebotomi del genere 
   <italic>Phlebotomus</italic>, TOSV causa meningite asettica e meningoencefalite con marcata stagionalità. Casi di infezioni sintomatiche da TOSV sono stati segnalati in Toscana sin dalla prima identificazione della malattia umana nei primi anni ‘80 e le indagini di sieroprevalenza tra la popolazione residente hanno rivelato positività agli anticorpi anti-TOSV fino al 30%. Descriviamo le caratteristiche cliniche, microbiologiche ed epidemiologiche di due 
   <italic>cluster</italic> verificatisi in Toscana tra luglio e settembre 2018.
  </p>
 </sec>
 <sec>
  <title>MATERIALI E METODI</title>
  <p>Un caso confermato è stato definito come il rilevamento di IgM anti TOSV nel campione di siero, in presenza di manifestazioni cliniche tipiche. Abbiamo integrato i dati provenienti dalle indagini epidemiologiche, dagli esami di laboratorio e dalle cartelle cliniche dei pazienti ricoverati. Abbiamo inoltre condotto un’intervista telefonica di follow-up a 6 mesi per integrare le informazioni mancanti e valutare eventuali sequele.</p>
 </sec>
 <sec>
  <title>RISULTATI</title>
  <p>Un’indagine epidemiologica è stata avviata nel settembre 2018 in seguito all’individuazione di 7 casi di meningo-encefalite da TOSV con esordio tra il 30 agosto e il 12 settembre. Un’analisi retrospettiva ha identificato un secondo 
   <italic>cluster</italic> di 5 pazienti verificatosi tra il 4 e il 12 luglio. L’età dei 12 pazienti era compresa tra 22 e 51 anni (mediana 39,8), otto erano maschi. Nei 15 giorni precedenti l’esordio i pazienti hanno riportato di essere stati, per lavoro (2 lavoratori stagionali nell’equitazione e 2 nel rimessaggio barche) o tempo libero (tra cui un viaggiatore internazionale), all’isola d’Elba (8 casi) o in zone rurali della Toscana meridionale (provincia di Livorno). Tutti i pazienti si sono presentati in pronto soccorso (3 casi per due volte) e, tranne due, sono stati ricoverati in ospedale con degenza media di 5 giorni. Idratazione e terapia corticosteroidea sono state le terapie più comuni. Non è stato registrato alcun decesso, al follow-up due pazienti riportavano astenia e disturbi visivi.
  </p>
 </sec>
 <sec>
  <title>CONCLUSIONI</title>
  <p>TOSV è endemico in Toscana e, in estate, sono possibili casi in persone esposte a morsi di flebotomi. Nel contesto di un aumento generalizzato delle malattie trasmesse da vettori in Italia, il TOSV dovrebbe essere considerato nella diagnosi differenziale di pazienti che presentano sintomi di meningite asettica, compresi i viaggiatori di ritorno che riferiscono un soggiorno in Toscana. Gli interventi di controllo del vettore nelle aree più frequentate e la sensibilizzazione della popolazione a rischio all’uso delle misure di protezione rimangono le opzioni preventive più efficaci disponibili.</p>
 </sec>
</abstract>

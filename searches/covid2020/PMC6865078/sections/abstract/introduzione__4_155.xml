<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’insieme dei microrganismi che popolano l’intestino umano, noto come microbiota intestinale, risulta implicato in numerosi processi fisiologici e patologici dell’ospite. Recentemente, diversi studi hanno evidenziato come la composizione del microbiota intestinale, e in particolare la quantità relativa dei due principali phyla batterici dei 
   <italic>Firmicutes</italic> e dei 
   <italic>Bacteroidetes</italic>, possa variare in relazione alla condizione ponderale o alla dieta assunta. L’analisi di ulteriori fattori, come l’attività fisica e il fumo di tabacco, ha fornito finora risultati contrastanti. Al fine di esplorare l’associazione tra composizione del microbiota intestinale e stili di vita, è stato condotto al riguardo uno studio trasversale tra gli studenti universitari delle Università di Napoli Parthenope e di Roma Sapienza.
  </p>
 </sec>
 <sec>
  <title>MATERIALI E METODI</title>
  <p>Gli studenti sono stati invitati a compilare una serie di questionari riguardanti i loro livelli quotidiani di attività fisica (International Physical Activity Questionnaire, IPAQ), le loro abitudini alimentari (Mediterranean Diet Adherence Screener - MEDAS) e l’eventuale abitudine al fumo e a fornire un campione di feci per valutarne la composizione microbica. Il DNA estratto dai campioni fecali è stato analizzato nei laboratori dell’Unità di Sanità Pubblica dell’Università di Roma “Foro Italico” tramite 16S amplicon sequencing, al fine di ottenere un quadro generale della biodiversità e di quantificare i generi e phyla microbici presenti. Tali risultati sono stati messi in relazione con l’indice di massa corporea e con le abitudini dichiarate dai partecipanti.</p>
 </sec>
 <sec>
  <title>RISULTATI</title>
  <p>Su un totale di 213 studenti che hanno accettato di partecipare allo studio e hanno fornito informazioni relative ai propri stili di vita, 138 (47.8% maschi, età media 22.5 ± 2.9, IMC medio 21.6 ± 7.7) hanno anche consegnato un campione di feci e sono stati inclusi nell’indagine. 
   <italic>Firmicutes</italic> e 
   <italic>Bacteroidetes</italic> sono risultati i phyla maggiormente rappresentati nei campioni esaminati. Una maggiore concentrazione relativa di 
   <italic>Firmicutes</italic> è stata rilevata nei soggetti in sovrappeso/obesi, in quelli moderatamente attivi, in coloro che dichiaravano una maggiore aderenza alla dieta mediterranea e nei fumatori.
  </p>
 </sec>
 <sec>
  <title>CONCLUSIONI</title>
  <p>I risultati finora esaminati risultano parzialmente in linea con altri studi e suggeriscono la necessità di ulteriori approfondimenti, in particolar modo per quanto concerne il possibile ruolo di alcune categorie di alimenti, del fumo di tabacco e dei livelli di attività fisica nel determinare la composizione del microbiota intestinale.</p>
 </sec>
</abstract>

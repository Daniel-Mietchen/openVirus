<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Internet e i social media, tra cui Twitter, hanno fornito nuove piattaforme di diffusione rapida di informazioni, non sempre adeguatamente supportate da evidenze scientifiche. Questo propone nuove sfide per la Sanità Pubblica. Studiare il funzionamento dei 
   <italic>social network</italic> per imparare a comunicare efficacemente grazie alle piattaforme digitali potrebbe forse aiutare a risolvere problemi di salute pubblica come l’attuale esitazione vaccinale.
  </p>
  <p>L’obiettivo dello studio è analizzare i tweet sui vaccini pubblicati in lingua italiana nel periodo delle elezioni politiche (gennaio 2018 - aprile 2018) per tracciarne l’andamento temporale in relazione a fatti di cronaca significativi, valutarne la provenienza geografica e identificare le tematiche più “virali”.</p>
 </sec>
 <sec>
  <title>MATERIALI E METODI</title>
  <p>I tweet contenenti la parola vaccino e simili sono stati raccolti tramite Twitter API con una apposita stringa di ricerca (circa 300.000 tweets nel periodo gennaio 2018 - aprile 2018). La stratificazione dei tweet in base al 
   <italic>sentiment</italic> (pro-neutro-contro) sarà effettuata tramite una codifica iniziale manuale di un campione casuale del 3% (escludendo i 
   <italic>retweet</italic>). Tale codifica sarà estesa agli altri tweet tramite un algoritmo di 
   <italic>machine learning</italic>. Stratificando per 
   <italic>sentiment</italic>, si condurrà un’analisi temporale del numero dei tweet in relazione a eventi significativi e un’analisi di distribuzione geografica dei tweet, per identificare periodi o aree a maggior prevalenza di tweet pro o contro i vaccini. I tweet più virali saranno analizzati con tecniche di 
   <italic>text analysis</italic>.
  </p>
 </sec>
 <sec>
  <title>RISULTATI</title>
  <p>Dalle prime analisi condotte sui tweet di gennaio 2018 emerge come il numero di tweet presenti picchi in seguito a eventi politici, interviste a esponenti di partiti o fatti di cronaca su tematiche vaccinali. Solo il 5% dei tweet è stato retwittato e solo l’1% ha ottenuto più di 100 retweet. È in corso la codifica manuale del campione di tweet per la 
   <italic>sentiment analysis</italic>. L’analisi testuale dei tweet mostra come le parole più frequenti siano nomi di esponenti o partiti politici, parole connesse alle radici obblig-, aboli-, togli- e, infine, riferimenti a provvedimenti del governo allora in carica.
  </p>
 </sec>
 <sec>
  <title>CONCLUSIONI</title>
  <p>I risultati dello studio dimostrano che l’analisi delle informazioni diffuse sui nuovi mezzi di comunicazione diventa oggi di fondamentale importanza per comprendere più a fondo gli atteggiamenti e le convinzioni degli utenti nei confronti dei vaccini e quanto questi possano essere influenzati da eventi significativi esterni al mondo scientifico, come le elezioni politiche.</p>
 </sec>
</abstract>

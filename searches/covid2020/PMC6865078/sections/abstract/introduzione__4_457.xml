<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La ERCP rappresenta la procedura endoscopica gravata dal maggior numero di complicanze. È stato condotto uno studio retrospettivo volto a stabilire la frequenza della procedura nella rete ospedaliera della Regione Veneto e dunque a valutare l’insorgenza di possibili complicanze oltre all’associazione con le caratteristiche delle strutture ospedaliere in cui viene erogata.</p>
 </sec>
 <sec>
  <title>MATERIALI E METODI</title>
  <p>Come fonte dati è stato utilizzato l’archivio delle Schede di Dimissione Ospedaliera (SDO) della Regione Veneto riferito al periodo 2007-2016. Sono stati inclusi i ricoveri ordinari con diagnosi di calcolosi delle vie biliari e procedura ERCP nei primi 2 giorni di degenza; sono stati esclusi ricoveri urgenti e con diagnosi di neoplasia. Sono stati valutati età, genere, tipologia di ospedale e gli out-come quali insorgenza di complicanze, decesso e durata della degenza post-procedura (soglia 2 giorni per soli DRG medici).</p>
 </sec>
 <sec>
  <title>RISULTATI</title>
  <p>Nel periodo in analisi sono stati effettuati 3.767 ricoveri corrispondenti a 17.394 giornate di ricovero, con Degenza Media (DM) di 4,6 giorni (IC95%: 0-11,1) erogati presso n. 55 ospedali, di cui 11 privati.</p>
  <p>Non si registrano differenze nella distribuzione di genere; l’età media corrisponde a 68,3 anni (± 14,2), risultando più elevata nel sesso femminile 69,1 anni (IC95%: 54,2-84,0) vs 67,5 (IC95%: 54,0-81,0).</p>
  <p>Si sono verificate 204 complicanze in 188 ricoveri (4,99%) con un tasso di complicanze pari a 5,42%; l’incidenza risulta 2,39% per pancreatite acuta, 1,73% per colangite, 0,43% per sepsi, 0,32% per complicanze cardio-respireatorie, 0,27% per perforazioni ed emorragia e 0,22% per colecistiti acute. La presenza di complicanze risulta omogenea per genere, 5,4% nel femminile e 4,6% nel maschile (p &gt; 0,05), e determina una maggior DM, pari a 17 giorni (IC95%: 0-36,9) Vs 4 giorni (IC95%: 0-7,9); queste risultano gravate da una mortalità del 7,98% (15 casi) con un tasso di mortalità del 3,9‰.</p>
  <p>La dimissione è avvenuta entro 2 giorni nel 52% dei casi, più frequentemente nelle strutture pubbliche (OR: 1,8; IC 95%: 1,43-2,26; p &lt; 0,000) presso le quali viene svolto oltre il 90% delle ERCP.</p>
  <p>Dalla distribuzione delle complicanze per tipologia di struttura (range 2-17%) non si evidenziano significativi rischi aggiuntivi secondo livelli gerarchici di complessità o una correlazione con i volumi di attività.</p>
 </sec>
 <sec>
  <title>CONCLUSIONI</title>
  <p>L’incidenza di complicanze post-ERCP nella Regione Veneto risulta in linea con i dati di letteratura, collocandosi ai livelli più contenuti di incidenza; tale risultato è riconducibile alla presenza di una rete con centri di riferimento per la patologia Bilio-pancreatica con professionisti in grado di offrire prestazioni endoscopiche a diverso livello di complessità in tutta la Regione.</p>
 </sec>
</abstract>

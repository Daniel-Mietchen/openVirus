<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La chirurgia robotica rappresenta oggi una realtà in rapida espansione: dall’arrivo della piattaforma robotica 
   <italic>Da Vinci</italic> di 
   <italic>Intuitive Surgical Inc</italic>, si è affermata come valida alternativa alla chirurgia laparoscopica tradizionale, offrendo al chirurgo una visione HD-3D, filtrazione del tremore e 7 gradi di libertà delle estremità.
  </p>
  <p>La branca più interessata è l’urologia: a livello nazionale (2018) gli interventi robotici urologici hanno rappresentato il 67% del totale. Questo dato è concorde con la letteratura che riconosce nella prostatectomia radicale robot-assistita ad ora l’unica prestazione con un evidente vantaggio clinico per il paziente rispetto alla chirurgia laparoscopica.</p>
  <p>Risulta quindi necessario, considerati gli elevati costi e le potenziali criticità organizzative ad esso correlate, valutare l’attività di chirurgia effettuata mediante il robot 
   <italic>Da Vinci</italic> nel contesto del principale presidio ospedaliero della Regione Piemonte, per migliorare l’efficienza e l’accessibilità a questa innovativa tecnologia.
  </p>
 </sec>
 <sec>
  <title>MATERIALI E METODI</title>
  <p>Questo studio ha raccolto i dati dell’attività di chirurgia robotica svolta presso il Presidio Molinette dell’
   <italic>A.O.U. Città della Salute e della Scienza di Torino</italic> negli anni 2017 e 2018.
  </p>
  <p>Sono stati analizzati gli aspetti sanitari, logistici, gestionali ed economici del nostro Presidio alla luce dei dati italiani ed internazionali presentati nella letteratura scientifica più aggiornata, nonché dai principali stakeholders della chirurgia robotica interni all’Azienda.</p>
 </sec>
 <sec>
  <title>RISULTATI</title>
  <p>I volumi di attività del Presidio Molinette, con 223 interventi complessivi nel 2017 e 259 nel 2018, risultano in costante aumento. La percentuale di interventi urologici e di chirurgia toracica risulta in linea col dato nazionale, mentre si riscontra una percentuale più elevata per interventi di chirurgia generale. A livello economico, rispetto all’anno 2016 si è assistito ad un calo dei costi per singola procedura (11800 euro nel 2016 vs 10200 nel 2018), dovuto all’aumento dell’attività chirurgica e alla conseguente diminuzione dell’incidenza dei costi fissi. A livello organizzativo, oltre alle criticità insite nella tecnologia stessa, emergono difficoltà logistiche legate alle peculiarità strutturali del Presidio, caratterizzato da sala operatorie situate in padiglioni e piani diversi.</p>
 </sec>
 <sec>
  <title>CONCLUSIONI</title>
  <p>L’
   <italic>Azienda A.O.U. Città della Salute e della Scienza di Torino</italic> risulta essere tra i leader nazionali nella chirurgia robotica. L’incremento dell’attività chirurgica, in particolare urologica, potrà concorrere alla riduzione dei costi per singola procedura, garantendo inoltre la continuità della curva di apprendimento da parte del personale.
  </p>
  <p>Compito della Direzione Sanitaria è tenere aggiornati i dati di efficacia e costo-efficacia, nonché riflettere sulle potenziali aree di ottimizzazione del sistema anche grazie alla comparsa di nuovi concorrenti sul mercato.</p>
 </sec>
</abstract>

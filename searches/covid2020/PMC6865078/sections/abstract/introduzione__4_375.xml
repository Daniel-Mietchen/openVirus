<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La pertosse è una malattia infettiva altamente contagiosa, ma prevenibile da vaccinazione. Tuttavia, la pressione immunologica esercitata dai vaccini e la mancata persistenza a lungo termine della protezione immunitaria hanno determinato, oltre alla riduzione dell’incidenza, un ruolo epidemiologico importante di adolescenti e adulti. Questi possono rappresentare una significativa sorgente di infezione per i neonati non vaccinati o vaccinati in modo incompleto, nei quali la pertosse può avere un decorso clinico molto grave. Scopo dello studio è stato quello di valutare l’evoluzione epidemiologica della pertosse, soprattutto a carico di questo gruppo di popolazione particolarmente sensibile all’infezione.</p>
 </sec>
 <sec>
  <title>MATERIALI E METODI</title>
  <p>Lo studio, osservazionale retrospettivo, ha analizzato il database delle Schede di Dimissione Ospedaliera relative ai ricoveri per pertosse registrati in Italia tra il 2002 e il 2016, con particolare attenzione per la fascia di età &lt; 1 anno. Lo slope della retta di regressione ha rappresentato lo strumento di analisi per il trend temporale delle frequenze e dei tassi di ospedalizzazione, e delle coperture vaccinali. Il coefficiente di correlazione di Pearson è stato utilizzato per valutare la correlazione tra tassi di ospedalizzazione e coperture vaccinali. È stato assunto un livello di significatività statistica del 5%.</p>
 </sec>
 <sec>
  <title>RISULTATI</title>
  <p>Le ospedalizzazioni nei bambini di età &lt; 1 anno hanno rappresentato il 63.39% (5954/9393) del totale delle ospedalizzazioni per pertosse verificatesi nei 15 anni oggetto di studio. Per tale fascia di età, è emerso un tasso medio di ospedalizzazione più di un ordine di grandezza più elevato rispetto alle altre fasce d’età, con un valore pari a 74,60 x 100000 bambini. Entro l’anno di vita, il trend temporale è risultato in aumento sia per le frequenze (β = 1,37; p&lt;0,001) che per i tassi di ospedalizzazione (β = 1,87; p = 0,186), sebbene per questi ultimi sia stata evidenziata una significatività statistica solo a partire dal 2008 (β = 4,66; p = 0,016). Il coefficiente di correlazione di Pearson ha messo in luce una correlazione negativa (– 0.745; p = 0.001) tra coperture vaccinali e tassi di ospedalizzazione per i bambini di età &lt; 1 anno.</p>
 </sec>
 <sec>
  <title>CONCLUSIONI</title>
  <p>Dallo studio è emerso che i bambini entro l’anno di vita risultano essere i più interessati dalle ospedalizzazioni per pertosse, con tassi che si correlano negativamente con le coperture vaccinali. Ciò deve spingere verso l’attuazione di strategie ad hoc volte sia a proteggere questo gruppo di popolazione estremamente sensibile all’infezione pertossica, sia a mantenere elevate le coperture vaccinali, non solo per quel che riguarda le dosi obbligatorie, ma anche le dosi booster raccomandate, evitando la formazione di sacche suscettibili.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’antibiotico-resistenza e la rapida diffusione di microrganismi multiresistenti è ormai una emergenza globale anche a causa di un uso inappropriato di antibiotici. Gli enterobatteri resistenti ai carbapenemi (CRE), tra cui 
   <italic>Klebsiella pneumoniae</italic> (KP), sono tra i patogeni emergenti. In Italia, in particolare, è riportato un allarmante trend in aumento di ceppi invasivi di KP produttori di carbapenemasi (KP-CP). A partire dal 2013, la Regione Puglia ha attivato un protocollo di sorveglianza epidemiologica e controllo delle CRE. Scopo del lavoro è stato quello di analizzare i dati della sorveglianza e le caratteristiche molecolari di ceppi di KP-CP isolati nelle principali strutture ospedaliere della Regione.
  </p>
 </sec>
 <sec>
  <title>MATERIALI E METODI</title>
  <p>Lo studio è stato eseguito su ceppi di KP fenotipicamente resistenti ai carbapenemi isolati da pazienti con sepsi tra luglio 2013 e aprile 2019. Su tutti i ceppi sono stati ricercati, mediante Real-Time PCR, i geni 
   <italic>bla</italic>KPC, 
   <italic>bla</italic>VIM, 
   <italic>bla</italic>NDM, 
   <italic>bla</italic>OXA-48 e 
   <italic>bla</italic>IMP, maggiormente responsabili della resistenza ai carbapenemi. Su un campione di ceppi di KP-CP è stata eseguita l’analisi delle varianti geniche mediante PCR e successivo sequenziamento. Inoltre, l’analisi mediante Multilocus Sequence Typing (MLST) è stata utilizzata per l’identificazione dei cloni circolanti. Infine, alcuni ceppi appartenenti ai sequence type (ST) 101, 307 e 512, sono stati ulteriormente caratterizzati mediante core-genome MLST (cgMLST) e sottoposti a genomica comparativa.
  </p>
 </sec>
 <sec>
  <title>RISULTATI</title>
  <p>Durante il periodo di studio sono stati collezionati 974 ceppi di KP-CP, il 39,8% dai reparti di terapia intensiva. Complessivamente, il 92,7% dei ceppi è risultato produttore di KPC, il 2,7% di VIM, lo 0,3% di NDM e lo 0,1% di OXA-48. Quattro ceppi (0,4%) presentavano resistenze multiple. L’analisi delle varianti genetiche è stata eseguita sul 7% dei ceppi KPC-positivi e, di questi, l’87,8% era KPC-3. Il clone ST512-KPC è stato identificato nel 44,5% dei ceppi caratterizzati mediante MLST, il clone ST101-KPC nel 19,9% e il clone ST307-KPC/VIM nel 17,8%. Dall’analisi genomica comparativa è emerso che i cloni ST101 e ST307 mostravano un maggior numero di determinanti genetici di virulenza rispetto al clone ST512 maggiormente diffuso.</p>
 </sec>
 <sec>
  <title>CONCLUSIONI</title>
  <p>La sorveglianza di 6 anni ha evidenziato la diffusione del clone epidemico ST512 tra gli isolati di KP-CP in tutti gli ospedali pugliesi e la circolazione dei cloni emergenti ST101 e ST307, recentemente definiti “ad alto rischio” e solo sporadicamente segnalati in altre regioni italiane. Pertanto, risulta fondamentale continuare l’attività di sorveglianza epidemiologico-molecolare di KP-CP al fine di individuare tempestivamente l’espansione di cloni epidemici con spiccate caratteristiche di virulenza e contenerne la diffusione.</p>
 </sec>
</abstract>

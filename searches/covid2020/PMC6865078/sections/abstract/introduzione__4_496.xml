<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La violenza sul luogo di lavoro è un importante problema di sicurezza e di salute, con effetti sull’individuo e sull’organizzazione. L’episodio di violenza può determinare conseguenze gravi, causare perdita di motivazione, ridurre l’autostima, con ripercussioni sulle performances aziendali. La ricerca si propone di indagare il problema nell’emergenza urgenza sarda al fine di programmare interventi di prevenzione e protezione, migliorando la sicurezza negli ambienti di lavoro.</p>
 </sec>
 <sec>
  <title>MATERIALI E METODI</title>
  <p>Tra agosto e novembre 2016 è stato somministrato un questionario con 19 domande ad una popolazione di 293 operatori dell’emergenza-urgenza (Pronto Soccorso, Centrale Operativa 118, Mezzi di Soccorso Avanzato) in un’area del sud Sardegna. Successivamente è stata effettuata un’intervista semistrutturata ad un campione di 46 operatori.</p>
 </sec>
 <sec>
  <title>RISULTATI</title>
  <p>Sono stati compilati il 64% (188) dei questionari, il 56% (106) da operatori dei Pronto Soccorso, il 44% (82) del Servizio 118. I partecipanti sono il 28% (52) medici, 53% (99) infermieri, 9% (18) OSS, 10% (19) autisti di ambulanza. Emerge che il 58% (109) ha subito aggressioni durante il lavoro, il 41% (77) nell’ultimo anno. Tra questi ultimi 59 riferiscono azioni violente agite da accompagnatori/famigliari, 47 dal paziente e in alcuni casi da personale aziendale. 70 hanno subito aggressione verbale, 31 violenza fisica, tra cui 6 casi di spinte, 5 di schiaffi/colpi, 5 di sputi e 4 di pugni. In 2 casi è riferito l’uso di coltelli. La reazione degli operatori alla violenza è riferita come dispiacere (38), rabbia (37), tristezza (22), paura (4), ma anche sgomento, depressione, insonnia, malessere generale, frustrazione. 8 operatori sono intimoriti e 10 riferiscono che il proprio lavoro gli piace meno. L’intervista ha evidenziato che sono stati aggrediti il 76% (35) degli operatori, il 31% (11) ha subito aggressioni fisiche e verbali, il 66% (23) solo verbali, 1 solo fisiche. L’83% (29) riferisce di essere stato aggredito nell’ultimo anno. L’area di accadimento più frequente è il triage del Pronto Soccorso (12), indicata anche come la meno sicura dagli operatori (16). L’attività considerata meno sicura è la gestione del paziente psichiatrico (16). La fascia oraria più rischiosa è la notte (21). Il 34% (12) ha pensato di cambiare la sede di lavoro in relazione alle aggressioni, una persona ha pensato di cambiare professione.</p>
 </sec>
 <sec>
  <title>CONCLUSIONI</title>
  <p>I dati emersi costituiscono un elemento conoscitivo importante per l’implementazione mirata della specifica raccomandazione del Ministero della Salute nel contesto studiato, con un impatto positivo sul personale, sulla qualità delle prestazioni erogate e sull’intero sistema.</p>
 </sec>
</abstract>

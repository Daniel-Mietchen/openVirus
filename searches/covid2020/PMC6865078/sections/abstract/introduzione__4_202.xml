<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Negli ultimi decenni, nei paesi sviluppati, l’aspettativa di vita è nettamente aumentata ed una ampia fascia di popolazione comprende soggetti con più di 60 anni spesso affetti da patologie croniche. La salute orale nella terza età è spesso trascurata, data la presenza di patologie sistemiche, tanto più nei soggetti istituzionalizzati. L’obiettivo dello studio è descrivere lo stato di salute orale dei soggetti istituzionalizzati e identificare l’impatto che questo ha sulla qualità di vita.</p>
 </sec>
 <sec>
  <title>MATERIALI E METODI</title>
  <p>Lo studio ha previsto la somministrazione di un questionario in un campione di soggetti istituzionalizzati di età ± 60 anni orientato alla raccolta di informazioni anagrafiche, relative alla storia occupazionale, a eventuali patologie croniche, al livello cognitivo, alle abitudini di igiene orale e alla presenza di protesi. Per la valutazione dell’impatto dello stato di salute orale sulla qualità della vita è stato utilizzato il Geriatric Oral Health Assessment Index (GOHAI). Il GOHAI score è stato calcolato sommando i punteggi ottenuti per i singoli item ed è stato classificato in tre categorie: alto (57-60), moderato (51-56) e basso (inferiore a 50), indicando, rispettivamente, un buono, mediocre e cattivo livello di salute orale percepito. La valutazione clinica dei pazienti è stata effettuata da un odontoiatra mediante un esame obiettivo del cavo orale per la rilevazione di lesioni cariose, denti mancanti e otturati, al fine di misurare gli indici di salute orale DMFT e DMFS.</p>
 </sec>
 <sec>
  <title>RISULTATI</title>
  <p>Sono stati esaminati 300 soggetti residenti in 22 case di riposo nella regione Calabria. L’età media dei soggetti è di 82,8 anni (± 9,5). Relativamente allo stato di salute orale: il 42,7% del campione era portatore di protesi, rimovibile nll’82,6% e fissa nel 17,4%, circa l’8% era edentulo. Il DMFT è risultato pari a 26.3 ± 7.5 con un numero di denti mancanti di 23 ± 9. Il 37,5% della popolazione in studio presentava un GOHAI score elevato, il 34,9% moderato e il 27,5% riportava un valore basso. Lo score è risultato significativamente più elevato nei soggetti portatori di protesi e significativamente più basso nei soggetti che esprimevano il bisogno di cure odontoiatriche.</p>
 </sec>
 <sec>
  <title>CONCLUSIONI</title>
  <p>I risultati preliminari del presente studio evidenziano una elevata proporzione di soggetti over 60 con problemi orali trascurati che incidono sulla possibilità di alimentarsi in modo corretto, oltre che sulla sfera psicologica e sociale. Sono disponibili evidenze che dimostrano come in questo gruppo di popolazione le cure odontoiatriche siano altamente vantaggiose per prevenire il pesante impatto sullo stato di salute generale.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nonostante l’attività fisica sia riconosciuta come uno dei principali determinanti di salute, la Sorveglianza Passi 2015-2018 evidenzia che il 34,5% della popolazione italiana tra i 18 e i 69 anni risulta sedentario, con un trend in aumento negli ultimi anni; e la sedentarietà aumenta negli anziani raggiungendo il 39,2% (Passi d’Argento 2016-2017). Diventa, pertanto, urgente implementare strategie di promozione dell’attività fisica, approfittando, come raccomandato dall’OMS, di ogni occasione favorevole, considerando che per attività fisica si intende qualsiasi movimento corporeo associato a una contrazione muscolare che aumenta il dispendio di energia sopra i livelli di riposo. L’obiettivo del progetto “Attiva l’Attesa” è quello di trasformare le pause di attesa della vita quotidiana (es. sale di attesa dei medici, uffici, fermate dei trasporti pubblici, musei) in un’opportunità per svolgere semplici esercizi di stretching e mobilizzazione articolare attiva. In previsione della proposta di tale progetto in ambito termale, è stato somministrato, come studio pilota, il questionario di valutazione pre-intervento presso le Terme S. Egidio.</p>
 </sec>
 <sec>
  <title>METODI</title>
  <p>Un questionario semi-strutturato composto da 11 domande, tra cui quelle relative all’attività fisica svolta e alla disponibilità a eseguire esercizi fisici durante le pause di attesa, è stato distribuito il 12.9.2018 nelle sale d’attesa per l’erogazione delle cure termali.</p>
 </sec>
 <sec>
  <title>RISULTATI</title>
  <p>Hanno compilato il questionario 33 soggetti (70% femmine), con un’età compresa tra 48 e 89 anni (mediana: 72). L’11% si è dichiarato sedentario e il 48% parzialmente attivo. Il tempo di attesa viene per lo più occupato conversando (78%), utilizzando il cellulare (11%), leggendo giornali (7%). Alla domanda relativa alla disponibilità a eseguire semplici esercizi fisici durante i momenti di attesa, il 76% ha risposto “sì”, il 12% “più sì che no”, lo 0% “più no che sì” e il 3% “no”; nella maggior parte dei casi la ragione della risposta negativa era l’imbarazzo (50%). Il 75,8% ritiene che l’esecuzione di esercizi durante le pause d’attesa possa avere un risultato positivo sulla salute.</p>
 </sec>
 <sec>
  <title>CONCLUSIONI</title>
  <p>I risultati preliminari del questionario di valutazione iniziale hanno evidenziato interesse verso una proposta di movimenti durante le pause di attesa. In un contesto in cui le opportunità per svolgere attività fisica vanno diminuendo e la prevalenza della sedentarietà ha raggiunto livelli elevati, il progetto proposto, con l’offerta di un’opportunità facilmente accessibile nei diversi contesti di vita e per tutte le fasce d’età, rappresenta un contributo alla promozione dell’attività fisica favorendo processi di 
   <italic>empowerment</italic> attraverso la sensibilizzazione verso uno stile di vita attivo.
  </p>
 </sec>
</abstract>

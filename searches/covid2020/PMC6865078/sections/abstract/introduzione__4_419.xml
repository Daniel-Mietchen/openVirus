<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I disturbi ipertensivi della gravidanza, tra cui la preeclampsia (PE), sono una delle maggiori cause di morbilità e mortalità materne e perinatali in tutto il mondo. La PE colpisce il 2-8% delle donne in gravidanza e la mancata diagnosi può portare a complicanze severe per madre e feto.</p>
  <p>La diagnosi di PE si basa su segni e sintomi aspecifici con conseguente difficile gestione delle donne in gravidanza che accedono al pronto soccorso (PS) per un innalzamento della pressione arteriosa (IPA), quale possibile segno di PE.</p>
  <p>Questo studio vuole stimare l’impatto clinico ed economico sul SSN della gestione delle donne in gravidanza che accedono al PS per IPA e valutare il possibile beneficio dell’introduzione di un test diagnostico basato sul dosaggio di marcatori biochimici placentari (PlGF,placental growth factor).</p>
 </sec>
 <sec>
  <title>MATERIALI E METODI</title>
  <p>La coorte in studio è composta da donne, con gravidanza singola, che durante l’anno 2016 accedevano al PS ostetrico di un ospedale lombardo per IPA dopo la 20
   <sup>a</sup> settimana di gestazione. Le donne sono state seguite sino al parto, raccogliendo informazioni cliniche e costi relativi alle prestazioni erogate: successivi accessi in PS, ricoveri ospedalieri e visite ambulatoriali. L’IPA è stato classificato come “significativo” se associato a disfunzione placentare - sviluppo di PE o restrizione della crescita fetale (FGR) e “non significativo” al contrario. La valutazione economica include il costo sanitario diretto. Infine, due clinici hanno valutato i potenziali cambiamenti nella gestione delle pazienti con l’introduzione di un test diagnostico basato su PlGF.
  </p>
 </sec>
 <sec>
  <title>RISULTATI</title>
  <p>Nell’anno 2016 sono state arruolate 107 pazienti, di cui il 30% ha mostrato un IPA significativo. Le valutazioni anamnestiche, cliniche e di laboratorio eseguite durante l’accesso in PS non sono in grado di discriminare tra IPA significativo e non.</p>
  <p>Complessivamente, il costo totale medio per la gestione clinica di una paziente sino al parto è stato di 2.634 (IC95% 2523-2756) euro. La disponibilità di un test diagnostico basato su PlGF potrebbe evitare il 18% di tutti i ricoveri ospedalieri, il 35% dei ricoveri per IPA, il 43% delle visite ambulatoriali ed il 13% degli accessi in PS, riducendo il costo medio per donna di 401 euro (IC95% 236-574).</p>
 </sec>
 <sec>
  <title>CONCLUSIONI</title>
  <p>La gestione delle donne in gravidanza con IPA è complessa e può portare a visite e ricoveri non necessari con conseguente elevata spesa economica. L’utilizzo di test diagnostici basati su PlGF, come indicatore obiettivo della disfunzione placentare, può migliorare la pratica clinica e ridurre i costi sanitari.</p>
 </sec>
</abstract>

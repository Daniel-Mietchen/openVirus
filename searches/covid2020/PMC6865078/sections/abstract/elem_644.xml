<?xml version="1.0" encoding="UTF-8"?>
<abstract>
 <p>Il Tecnico della Prevenzione nell’Ambiente e nei Luoghi di Lavoro, giusto quanto riporta il D.M. 58 del 17 gennaio 1997, è “… l’operatore sanitario che, in possesso del diploma universitario abilitante, é responsabile, nell’ambito delle proprie competenze, di tutte le attività di prevenzione, verifica e controllo in materia d’igiene e sicurezza ambientale nei luoghi di vita e di lavoro, di igiene degli alimenti e delle bevande, di igiene di sanità pubblica e veterinaria”. Un campo di applicazione della propria professionalità molto vasto e di estrema variabilità. Infatti il Tecnico della Prevenzione trova la sua collocazione anche nel campo del biologico con particolare riguardo alle funzioni specifiche di “Tecnico Controllore in Agricoltura Biologica”. La qualifica si consegue dopo aver frequentato un corso specifico della durata di 40 ore. Esso fornisce tutte le conoscenze inerenti i principi della normativa Europea che disciplina la produzione biologica e l’etichettatura dei prodotti biologici (Reg. CE 834/2007 Reg. CE 889/2008).</p>
 <p>La legislazione dell’Unione Europea, ha istituito specifici sistemi di controllo nonché certificativi, che possono essere svolti oltre che dalle Autorità Pubbliche anche da Organismi di Certificazione privati riconosciuti ed autorizzati da un’autorità pubblica competente.</p>
 <p>Il tecnico della prevenzione qualificatosi come “Tecnico Controllore in Agricoltura Biologica”, verifica, con l’ausilio di specifiche check list che siano attuati i principi della norma nell’ambito dell’intera filiera di produzione. I controlli specifici riguardano le materie prime utilizzate per la produzione nonché tutti gli impianti che determinano l’espletamento dell’attività; la verifica comprende altresì il confezionamento dei prodotti. Infatti si effettua la conformità legislativa sull’utilizzo del logo “Biologico”, verificando anche le dimensioni e i colori dello stesso. Alla fine della verifica la check list è inviata all’ente di certificazione che valuta l’operato del tecnico controllore nonché le caratteristiche dell’azienda per la quale si emette un giudizio di “conformità” o di “non conformità” ai principi delle norme del biologico.</p>
 <p>Il Tecnico della Prevenzione deve essere in grado di valutare il ciclo produttivo con lo “sguardo” del controllore, ma nel contempo deve avere la capacità di apportare un valore aggiunto all’azienda sottoposta a verifica, garantendo alla stessa la propria professionalità. Non si deve dimenticare che per l’imprenditore “il suo successo è legato all’efficacia e all’efficienza del sistema e alla percezione che i consumatori hanno del processo di certificazione, ovvero dal livello di fiducia che essi ripongono nel sistema di controllo e certificazione” (Giannakas, 2002; Canavari e Cantore, 2008).</p>
</abstract>

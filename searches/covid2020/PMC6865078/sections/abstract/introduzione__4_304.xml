<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Negli ultimi trenta anni, diversi Paesi sono stati interessati da accorpamenti di Aziende Sanitarie Territoriali deputate all’assistenza primaria: la valutazione dell’impatto e dei risultati sono sostenuti dai responsabili delle politiche sanitarie. Lo scopo della revisione sistematica è valutare se esiste un’associazione tra l’aumento della popolazione assistita dalle Aziende Sanitarie Territoriali e la performance dopo un intervento di accorpamento.</p>
 </sec>
 <sec>
  <title>MATERIALI E METODI</title>
  <p>Sulla base del modello PICO, è stata effettuata una ricerca bibliografica su “Medline”, “Scopus” e “ISI Web of Knowledge”. La selezione degli articoli e l’estrazione dei dati sono state effettuate da due coautori separatamente. Sono stati inclusi studi in lingua inglese che valutavano la performance mediante indicatori di qualità, processo e risultato di Aziende Sanitarie Territoriali accorpate. La qualità metodologica è stata valutata tramite il “Quality Assessment Tool for Observational Cohort and Cross-Sectional Studies” dei “National Institutes of Health” degli Stati Uniti.</p>
 </sec>
 <sec>
  <title>RISULTATI</title>
  <p>12/1337 articoli rispettavano i criteri di inclusione: nove provenivano dall’Inghilterra e tre dal Canada (Alberta). Sei studi erano di buona qualità, mentre i rimanenti sei erano di bassa qualità. Sono stati individuati 103 indicatori: il 59.2% non è cambiato dopo l’accorpamento, il 33.9% è migliorato in modo significativo e il 6.9% è peggiorato.</p>
  <p>In Canada, i pazienti diabetici afferenti alle Aziende Sanitarie Territoriali accorpate presentavano un miglior controllo glicemico e minori complicanze rispetto a quelli afferenti a strutture non accorpate; in Inghilterra, i piani di cura completati e la percentuale di pazienti diabetici sottoposti a valutazione oculistica e/o che raggiungevano una combinazione di riduzione della pressione arteriosa e dei livelli ematici di colesterolo ed emoglobina glicata sono aumentati significativamente nelle Aziende Sanitarie Territoriali accorpate.</p>
  <p>In Canada, l’accorpamento ha facilitato l’assistenza e il monitoraggio/aggiustamento terapeutico nei pazienti diabetici. In Inghilterra, l’accorpamento ha creato percezioni negative sui manager e sul personale dipendente ed è stata trovata un’associazione negativa tra le dimensioni della popolazione assistita e la disponibilità di medici per prestazioni urgenti e non urgenti.</p>
 </sec>
 <sec>
  <title>CONCLUSIONI</title>
  <p>I dati sugli effetti degli accorpamenti delle Aziende Sanitarie Territoriali appaiono controversi, con poche evidenze che sostengono una associazione tra l’incremento della popolazione assistita e la performance delle Aziende Sanitarie Territoriali. Sicuramente tali accorpamenti possono determinare il miglioramento dei livelli di assistenza dei pazienti con patologie croniche, come il diabete. Tuttavia, le valutazioni sull’impatto e sui risultati degli accorpamenti delle Aziende Sanitarie Territoriali devono essere correlate al contesto ed alle comunità in cui vengono effettuati.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nell’ambito della promozione alla salute, è importante orientare i servizi sanitari verso lo scambio e la collaborazione con altri settori coinvolti meno direttamente nel perseguire un miglioramento dello stato di salute. In particolare, nella gestione degli screening oncologici, l’intento dell’ASL è incrementare i tassi di copertura e adesione della popolazione target allo screening, facilitando la prossimità e l’accessibilità per la propria utenza e ampliando i punti di offerta per garantire una maggiore disponibilità oraria e capillare sul territorio.” A tal fine è stata stipulata una convenzione tra ASL Roma1 e le farmacie dell’Azienda farmasociosanitaria Capitolina “Farmacap” e una collaborazione con le farmacie del gruppo Federfarma.</p>
 </sec>
 <sec>
  <title>MATERIALI E METODI</title>
  <p>La collaborazione tra le farmacie del gruppo Farmacap e la “ASL Roma 1”, iniziata a gennaio 2018, è stata implementata a Febbraio 2019 con l’offerta attiva in alcune farmacie di Federfarma. La ASL si impegna a formare il personale delle farmacie circa le modalità operative. È stata effettuata una calendarizzazione delle farmacie Federfarma aderenti all’iniziativa in cui il personale della UOSD Coordinamento Screening assicurava la sua presenza per informare l’utenza circa le modalità di partecipazione ai programmi. Le farmacie del gruppo Farmacap d’altro canto si impegnano a conservare i campioni per lo screening del colon retto, consegnati dai cittadini.</p>
 </sec>
 <sec>
  <title>RISULTATI</title>
  <p>È stata condotta un’analisi preliminare che ha messo a confronto i risultati ottenuti rispettivamente nei primi trimestri del 2018 e 2019. Per il colon retto la copertura nel primo trimestre del 2018 risultava del 22,2% mentre nel 2019 è stata del 26,7%.</p>
  <p>Per lo screening mammografico la copertura è stata del 29,1% nel 2018 e del 40,0% % nel 2019. Per lo screening della cervice uterina era del 34% nel 2018 per arrivare al 54,9% nel 2019.</p>
 </sec>
 <sec>
  <title>CONCLUSIONI</title>
  <p>Le difficoltà insite in un percorso di screening quali l’eterogeneità delle informazioni fornite agli utenti, la disomogenea accessibilità dei poliambulatori sul territorio che ostacola l’aderenza ai programmi, la difficoltà di informare la popolazione che, pur rientrando nelle fasce target, non si è mai sottoposta a un test di screening, possono essere sicuramente migliorate grazie alla collaborazione con le farmacie. Essendo la copertura un indicatore diretto di efficacia delle azioni di reclutamento dei programmi di screening, la nostra esperienza dimostra che tale collaborazione è vantaggiosa per favorire la copertura ai programmi di screening oncologici con un incremento in 3 mesi anche di 10 punti percentuale rispetto al trimestre precedente. È necessario incrementare ulteriormente questi dati preliminari per ottenere un significativo impatto sulla salute della popolazione.</p>
 </sec>
</abstract>

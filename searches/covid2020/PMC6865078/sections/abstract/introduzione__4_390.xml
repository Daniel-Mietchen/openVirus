<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Come è noto, un’appropriata antibiotico-profilassi peri-operatoria ha un ruolo importante nella prevenzione delle infezioni del sito chirurgico (ISC), ma richiede una scelta accurata del tipo antibiotico, il rispetto dei tempi di somministrazione e della durata della profilassi antibiotica. Risulta, di conseguenza, cruciale il ruolo svolto dagli operatori sanitari coinvolti nell’antibiotico-profilassi peri-operatoria nel prevenire le ISC. Pertanto, l’obiettivo di questo studio è quello di valutare le conoscenze, le attitudini e i comportamenti dei medici in formazione specialistica in tema di profilassi antibiotica peri-operatoria.</p>
 </sec>
 <sec>
  <title>MATERIALI E METODI</title>
  <p>L’indagine è stata condotta, da marzo ad aprile 2018, in un campione di 350 medici in formazione specialistica in anestesia ed in chirurgia (generale e specialistica). I dati sono stati raccolti mediante la compilazione di un questionario auto-somministrato inviato ai medici via mail.</p>
 </sec>
 <sec>
  <title>RISULTATI</title>
  <p>L’analisi preliminare dei dati relativi a 350 soggetti ha evidenziato che l’età media è di 30.6 anni, poco più della metà è di genere femminile e 173 è il numero medio di procedure chirurgiche alle quali hanno assistito nell’ultimo anno. Relativamente alle conoscenze, solo il 19% conosce i fattori che costituiscono l’Infection Index Risk e il 53.6% la classe d’intervento chirurgico per cui è richiesta la profilassi antibiotica. Poco più di tre quarti (77.9%) degli intervistati concordano con l’affermazione che le ISC sono prevenibili ed il 75.6% che l’utilizzo inappropriato degli antibiotici può promuovere lo sviluppo di resistenza batterica. Inoltre, l’80.2% ritiene che la profilassi antibiotica deve essere somministrata entro 60 minuti prima dell’incisione chirurgica e il 33.1% la ritiene molto utile nella prevenzione delle ISC. La percezione media della preoccupazione che un paziente possa sviluppare una ISC è 7.2 in un range compreso tra 1 e 10. Inoltre, il 77.3% del campione dichiara che negli interventi a cui ha assistito, sono state seguite le indicazioni fornite dalle linee guida per l’antibiotico-profilassi. La scelta dell’antibiotico è risultata appropriata nell’11.4% dei tre scenari di procedure chirurgiche proposti. Il modello di regressione logistica multipla ha evidenziato che la scelta dell’antibiotico per la profilassi peri-operatoria era maggiormente appropriata tra i medici in formazione di chirurgia generale e specialistica rispetto ai medici in formazione in anestesia.</p>
 </sec>
 <sec>
  <title>CONCLUSIONI</title>
  <p>Dai dati preliminari risulta che la scelta dell’antibiotico nella profilassi peri-operatoria da parte dei medici in formazione non è sempre appropriata. Pertanto, si ravvisa la necessità di programmi formativi per implementare le conoscenze in tema di antibiotico-profilassi peri-operatoria.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le mani degli operatori sanitari sono implicate nella trasmissione dei patogeni nosocomiali e pertanto una corretta igiene delle mani è fondamentale per la prevenzione delle infezioni correlate all’assistenza (ICA). L’Organizzazione Mondiale della Sanità (OMS) identifica 5 momenti nei quali eseguire l’igiene delle mani e sconsiglia la presenza di ornamenti e/o unghie non conformi, in quanto riducono l’azione decontaminate di una pratica corretta. Misurare l’aderenza ad una corretta igiene delle mani, il feedback di questa e interventi di formazione sono fondamentali. Nell’Azienda Ospedaliero-Universitaria Careggi (AOUC) di Firenze, ospedale di 3° livello con 1200 posti letto, vengono effettuate periodiche misurazioni. Nel 2019 sono stati formati studenti del corso di Laurea in Scienze Infermieristiche dell’Università di Firenze al fine di poter essere coinvolti come osservatori.</p>
 </sec>
 <sec>
  <title>MATERIALI E METODI</title>
  <p>Personale medico ed infermieristico addetto al controllo infezioni in AOUC ha tenuto incontri formativi nei quali sono stati presentati aspetti generali sul tema delle ICA e sulle modalità di conduzione dell’osservazione sull’igiene mani. In occasione di un’unica giornata di rilevazione, gli studenti sono stati distribuiti nelle Aree di degenza dell’AOUC. A ciascuno degli osservatori sono state consegnate la Scheda di Osservazione dell’igiene mani dell’OMS e una Scheda di rilevazione monili/unghie non conformi.</p>
 </sec>
 <sec>
  <title>RISULTATI</title>
  <p>Nelle degenze di area medica, di area chirurgica e di area critica si è osservata rispettivamente un’adesione all’igiene delle mani del 56,9%, del 57,9%, del 70,7%, con maggiore predilezione per acqua e sapone rispetto al gel idroalcolico. I momenti nei quali si è riscontrata minore adesione sono: prima del contatto al paziente e dopo il contatto con ciò che lo circonda. I medici presentano percentuali di adesione inferiori rispetto ad infermieri ed OSS in tutte le aree di degenza osservate. I dati risultano essere in linea con quelli delle rilevazioni effettuate in AOUC dal personale infermieristico abitualmente addetto all’osservazione. Per quanto riguarda infine la presenza di ornamenti e/o unghie non conformi, si è riscontrato nel 25% degli osservati la presenza di anelli (fede esclusa), nel 60% la presenza di bracciali/orologi, nel 12% unghie non conformi, non rilevando differenze significative nelle varie aree.</p>
 </sec>
 <sec>
  <title>CONCLUSIONI</title>
  <p>Nelle degenze di area critica, il personale risulta essere maggiormente sensibile all’adozione di pratiche corrette di igiene delle mani, rispetto ai colleghi delle aree medica e chirurgica; non risulta essere altrettanto sensibile per quanto riguarda presenza di ornamenti/unghie non conformi. Il coinvolgimento di studenti dei corsi di laurea di infermieristica nelle rilevazioni si è rivelata un’importante occasione di formazione.</p>
 </sec>
</abstract>

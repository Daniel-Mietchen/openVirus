<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>È noto che i pazienti con patologie croniche sono potenzialmente più esposti al rischio di contrarre malattie infettive e di sviluppare complicanze gravi. Pertanto, è sembrato interessante condurre un’indagine per valutare le conoscenze, le attitudini ed i comportamenti di questi soggetti in tema di vaccinazioni. I risultati potrebbero fornire informazioni utili per implementare i programmi di promozione vaccinale ed organizzare efficaci interventi di offerta attiva delle vaccinazioni raccomandate per questo gruppo a rischio.</p>
 </sec>
 <sec>
  <title>MATERIALI E METODI</title>
  <p>L’indagine è stata eseguita su un campione casualmente selezionato di pazienti con patologie croniche afferenti agli ambulatori delle strutture ospedaliere della provincia di Napoli. I dati sono stati raccolti attraverso un questionario somministrato tramite intervista. L’analisi statistica è stata effettuata utilizzando la regressione logistica multipla.</p>
 </sec>
 <sec>
  <title>RISULTATI</title>
  <p>I pazienti avevano un’età media di 63 anni, il 53% era di genere maschile, il 75% era sposato e l’83% aveva figli. Il 44% sapeva che i pazienti con patologie croniche erano a rischio di sviluppare complicanze gravi da infezioni prevenibili con le vaccinazioni ed oltre la metà (54%) che le vaccinazioni raccomandate per i pazienti con malattie croniche sono sicure come per i soggetti sani. L’81% riteneva pericolose le malattie infettive prevenibili con le vaccinazioni, il 71% considerava utili le vaccinazioni e quasi un terzo (30%) riteneva la somministrazione di vaccini pericolosa per la loro salute. Il 77% ha dichiarato di avere effettuato almeno un vaccino tra quelli raccomandati e il 61% di questi si era vaccinato contro l’influenza. Il modello di regressione logistica multipla ha evidenziato che i soggetti che ritenevano pericolose le malattie infettive prevenibili con le vaccinazioni, coloro che ricevevano le informazioni in tema di vaccinazioni dai medici e coloro che avevano necessità di ulteriori informazioni avevano più frequentemente effettuato almeno un vaccino tra quelli raccomandati. Il 74% di coloro che non avevano ricevuto nessuna delle vaccinazioni raccomandate ha dichiarato che si vaccinerebbe se fosse raccomandato dai medici. Il 69% aveva ricevuto informazioni in tema di vaccinazioni dai medici e poco meno della metà (47%) riteneva di aver bisogno di ulteriori informazioni.</p>
 </sec>
 <sec>
  <title>CONCLUSIONI</title>
  <p>I risultati indicano la necessità di programmare interventi educativi per migliorare le conoscenze dei soggetti con malattie croniche in tema di vaccinazioni. È necessario, inoltre, che gli operatori sanitari indirizzino i loro sforzi per incrementare le coperture in questi soggetti atteso che il campione di questo studio ha mostrato un’attitudine positiva a vaccinarsi.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il World Café è una metodologia non standard molto utilizzata in ambito sociologico che, avvalendosi di un ambiente rilassato e confortevole, facilita il dialogo tra i partecipanti, anche su questioni complesse o delicate. Questa metodica è stata utilizzata con successo per la ricerca qualitativa in ambito sanitario in varie popolazioni, compresi gli adolescenti. Abbiamo condotto un progetto pilota utilizzando la metodica del World Café per valutare la percezione del rischio, le fonti di informazione e i bisogni educativi percepiti in un gruppo di adolescenti italiani sulle malattie infettive con particolare attenzione all’infezione da HIV, da HPV e alla meningite meningococcica.</p>
 </sec>
 <sec>
  <title>MATERIALI E METODI</title>
  <p>Nel maggio 2018 tre classi di due scuole superiori di Pisa sono state invitate ad un evento sulla prevenzione delle malattie infettive, organizzato in collaborazione con la sezione locale del Fondo delle Nazioni Unite per l’infanzia. Gli studenti sono stati randomizzati in 9 gruppi (3 tavoli da caffè per ogni malattia) di 4-5 persone ciascuno per discutere, sotto la guida di un facilitatore, delle fonti di informazione relative alla salute, del rischio infettivo e dei bisogni educativi percepiti. Ogni partecipante ha affrontato tre diverse discussioni (una per patologia), ognuna della durata di 20 minuti. Sulla base delle relazioni dei facilitatori del tavolo e dei contributi scritti dei partecipanti, è stata effettuata un’analisi tematica che ha portato a riconoscere diverse unità semantiche sulla cui base è stato costruito un 
   <italic>framework</italic> concettuale.
  </p>
 </sec>
 <sec>
  <title>RISULTATI</title>
  <p>All’evento hanno partecipato 39 studenti (età compresa tra i 14-16 anni, 58% donne). Il livello di conoscenza dei partecipanti (ad es. sintomi, vie di trasmissione) e la percezione del rischio sono risultati bassi, indipendentemente dalla patologia trattata. La famiglia e la scuola sono ritenute le principali fonti di informazione sanitaria, mentre i social media sono considerati inaffidabili. Le preferenze dei partecipanti per i futuri interventi educativi comprendevano sessioni interattive e informali, con il coinvolgimento di esperti del settore e di pazienti (testimonial).</p>
 </sec>
 <sec>
  <title>CONCLUSIONI</title>
  <p>Sebbene derivino da un unico centro, i nostri risultati hanno chiaramente identificato sia la necessità di coinvolgere gli adolescenti nella progettazione di interventi di educazione sanitaria, sia l’utilità dei metodi non standard per valutare i bisogni educativi e le conoscenze sulla prevenzione delle malattie infettive negli adolescenti, in linea con le raccomandazioni dell’OMS per l’implementazione di servizi sanitari efficaci indirizzati agli adolescenti.</p>
 </sec>
</abstract>

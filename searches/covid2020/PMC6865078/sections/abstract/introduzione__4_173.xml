<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’ultima relazione OMS sullo stato di salute dei Paesi europei ha messo in evidenza un aumento dell’aspettativa di vita e una riduzione della mortalità prematura. D’altro canto, ha segnalato che uno stile di vita errato, oltre al calo della copertura vaccinale, costituiscono un potenziale fattore di rallentamento per il progresso dello stato di salute. Obiettivo del lavoro è valutare la Healthy Life Expectancy (HLE) e la Life Expectancy (LE) negli ultrasessantacinquenni insieme ad alcuni determinanti di salute potenzialmente in grado di influire su questi indicatori.</p>
 </sec>
 <sec>
  <title>MATERIALI E METODI</title>
  <p>È stata considerata la popolazione ultrasessantacinquenne di 28 Paesi europei, misurando la variazione dell’HLE negli anni 2005 e 2016. Sono stati analizzati dati relativi agli investimenti in politica sanitaria, agli stili di vita ed alle strategie di prevenzione attuate al fine di individuare quelli che modificassero significativamente l’HLE. I dati sono stati estratti da database OCSE, Eurostat e World Bank e analizzati mediante il software statistico-epidemiologico SPSS v.23.</p>
 </sec>
 <sec>
  <title>RISULTATI</title>
  <p>Tra il 2010 ed il 2016 l’attesa di vita libera da disabilità a 65 anni segue un’evoluzione diversa dall’attesa di vita a 65 anni: mentre quest’ultima aumenta, seppure di poco, in tutti i 28 Paesi dell’Unione Europea sia per maschi che per le femmine, la prima diminuisce o aumenta di meno del 5% in 15 paesi su 28. La HLE a 65 anni, sia maschile che femminile correla con la spesa sanitaria pro-capite del 2016, con gli stili di vita (percentuale di fumatori, quantità di alcool assunta annualmente, percentuale di obesi, percentuale di vaccinati contro l’influenza). Nelle donne a questi elementi si aggiungevano la partecipazione agli screening per il cancro della mammella e della cervice uterina. All’analisi multivariata (regressione lineare stepwise) solo l’obesità rimane associata in maniera statisticamente significativa ad una minore attesa di vita libera da disabilità sia negli uomini (β = -0,812, p &lt; 0,001) che nelle donne (β = -0,775, p &lt; 0,001). In merito alla LE a 65 anni, sia tra gli uomini che tra le donne, l’analisi multivariata mette in evidenza l’associazione con la percentuale di soggetti vaccinati contro l’influenza (β = -0,470, p = 0,005 per le donne e β = -0,554, p &lt; 0,001), oltre che nuovamente con l’obesità (β = -0,948, p &lt; 0,001 per le donne e β = -0,753, p &lt; 0,001).</p>
 </sec>
 <sec>
  <title>CONCLUSIONI</title>
  <p>Obesità e mancata vaccinazione contro l’influenza sembrano essere i fattori di maggiore rilevanza per l’HLE e la LE a 65 anni in Europa, tanto da rendere opportuno la diffusione di azioni sistematiche a sostegno di interventi di correzione dei fattori di rischio citati.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La Comunità Europea ha intrapreso, da anni, una politica finalizzata all’emanazione di Regolamenti mirati ad un sempre più rigoroso sistema di controlli igienico-sanitari in tutti gli ambiti dell’agroalimentare: l’introduzione nel 2004 del “Pacchetto Igiene” ha sottolineato, per la tutela del consumatore, l’importanza dell’igiene non solo dell’alimento in quanto tale ma di tutto ciò che con esso ha contatto o che può comunque influire sulla sua più intima costituzione.</p>
  <p>Il recepimento dei suddetti regolamenti a livello nazionale ha quindi indotto i responsabili aziendali a mettere in atto tutte le azioni/procedure utili per migliorare il profilo qualitativo dei loro prodotti e garantirne la sicurezza per il consumatore. Nell’ambito di uno studio commissionato da un’azienda sarda produttrice di paste fresche ripiene è stata svolta un’indagine per la determinazione della qualità igienico-sanitaria ambientale dello stabilimento allo scopo di individuare l’origine di una contaminazione da miceti riscontrata su campioni di pasta fresca ripiena confezionati e posti in vendita nella grande distribuzione.</p>
 </sec>
 <sec>
  <title>MATERIALI E METODI</title>
  <p>Sono stati analizzati campioni prelevati da confezioni che si presentavano alterate, ed è stato condotto un monitoraggio ambientale riguardante il campionamento della microflora fungina nell’aria interna, sulle superfici di lavorazione, sulle materie prime e sul prodotto lungo la linea di produzione.</p>
 </sec>
 <sec>
  <title>RISULTATI</title>
  <p>Le confezioni alterate hanno rivelato la presenza di 3 specie di lieviti: 
   <italic>Debaryomyces hansenii</italic>, 
   <italic>Rhodotorula glutinis</italic> e 
   <italic>Rhodotorula mucillaginosa</italic>. Nei campioni prelevati nelle diverse fasi di lavorazione è stata rilevata la specie di lievito 
   <italic>Pichia anomala</italic>.
  </p>
  <p>L’analisi dell’aria ha mostrato valori di carica micetica totale compresi tra 40 e 250 ufc/m
   <sup>3</sup>, con isolamento di muffe appartenenti ai generi 
   <italic>Alternaria, Aspergillus, Cladosporium, Penicillium, Trichoderma</italic>. 
   <italic>P. anomala</italic> nei campionamenti effettuati nella zona di lavorazione, dell’abbattitore e del confezionamento.
  </p>
  <p>L’indagine sulle superfici ha rilevato la presenza di muffe per lo più sui pavimenti in prossimità dell’abbattitore e del confezionamento. I lieviti sono risultati presenti nella maggior parte delle superfici analizzate con le specie 
   <italic>P. anomala</italic>, 
   <italic>Candida zeylanoides</italic>, 
   <italic>Candida parapsilosis</italic> e 
   <italic>R. mucillaginosa.</italic>
  </p>
 </sec>
 <sec>
  <title>CONCLUSIONI</title>
  <p>I valori relativi al monitoraggio dell’aria e delle superfici non hanno mai superato i limiti considerati accettabili per gli ambienti di produzione alimentare. Dal monitoraggio delle superfici e dei prodotti si è dedotto che la contaminazione del prodotto, da parte dei lieviti, si verifica durante le operazioni manuali nella produzione e potrebbe essere favorita da una interruzione nella catena del freddo durante la distribuzione o da una alterazione dell’atmosfera modificata a seguito di perdita dell’integrità della confezione.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’Azienda USL di Modena è una Azienda a valenza territoriale organizzata in 7 Distretti socio-sanitari che fanno riferimento ad ambiti territoriali ben definiti. La popolazione residente al 1/1/2018 è di 703.203 abitanti.</p>
  <p>Alla luce dei diversi allarmi lanciati da vari Ordini dei Medici a livello nazionale e da alcune organizzazioni sindacali, l’AUSL di Modena ha voluto effettuare una analisi di quelli che saranno i pensionamenti (probabili e certi), dei propri medici, nei prossimi 10 anni, in particolare dei Medici di Medicina Generale (MMG) e dei Pediatri di Libera Scelta (PLS), e studiare eventuali strategie per poter far fronte a questo naturale esodo.</p>
 </sec>
 <sec>
  <title>MATERIALI E METODI</title>
  <p>Sono stati inclusi nello studio tutti i MMG e i PLS convenzionati con il Servizio Sanitario Nazionale (SSN) che lavorano nel territorio dell’AUSL di Modena, i quali nell’arco del decennio 2019-2028 raggiungeranno l’età pensionabile (68, 69, 70 anni). Vengono inclusi anche i medici che al momento dell’analisi sono titolari di incarico provvisorio.</p>
 </sec>
 <sec>
  <title>RISULTATI</title>
  <p>Si contano complessivamente 485 MMG e 103 PLS convenzionati con il SSN. Raggiungeranno l’età pensionabile nel decennio considerato il 67% (n = 325) dei MMG e il 42% (n = 43) dei PLS. Cesseranno la convenzione per raggiunti limiti di età (70 anni) 275 MMG e 41 PLS. L’anno 2024 potrebbe essere il più critico in quanto 42 MMG e 9 PLS raggiungeranno i 70 anni di età. Il pensionamento dei MMG è distribuito in modo omogeneo nei 7 Distretti, mentre per i pediatri due saranno i Distretti più critici, con più del 50% dei PLS che raggiungeranno i 70 anni.</p>
 </sec>
 <sec>
  <title>CONCLUSIONI</title>
  <p>Da questa analisi si evince che anche l’Azienda USL di Modena non sarà immune nel prossimo decennio dalla forte uscita dei medici dal SSN per raggiunti limiti di età. Mancando ad oggi professionisti formati per un adeguato turnover, dovranno essere valutate nuove strategie per far fronte alla carenza di medici: nel breve periodo, grazie al nuovo Accordo Collettivo Nazionale, potranno accedere alle graduatorie i medici iscritti all’ultimo anno del Corso di Formazione in Medicina Generale; nel medio e lungo termine, oltre ad un possibile aumento del numero di borse di studio regionali per l’accesso alla formazione in Medicina Generale e dei contratti nazionali per l’accesso alle specialità, una possibile soluzione di concerto con gli Enti Locali sarebbe auspicabile (canoni d’affitto agevolati, ambulatori in comodato d’uso) per rendere più attrattivi quegli ambiti territoriali disagiati che già attualmente risultano di difficile copertura assistenziale.</p>
 </sec>
</abstract>

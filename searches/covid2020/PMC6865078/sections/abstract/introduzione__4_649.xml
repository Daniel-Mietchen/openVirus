<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Oggi, le istituzioni sanitarie devono confrontarsi con nuove sﬁde di salute pubblica derivanti dall’incremento della speranza di vita. Tra queste merita attenzione la più lunga sopravvivenza di pazienti fragili e con malattie croniche che, nel corso di malattie vaccino-prevenibili, possono più frequentemente presentare complicanze e la cui gestione risulta complessa e onerosa. In tale prospettiva, la disponibilità di strategie efficaci per un’adeguata profilassi vaccinale di queste popolazioni è di estrema rilevanza.</p>
  <p>Il PNPV 2017-2019 raccomanda per i soggetti a rischio le vaccinazioni antinfluenzale, pneumococcica e contro herpes zoster. Tuttavia, l’offerta vaccinale è frammentaria a livello regionale e le coperture lontane dagli obiettivi fissati.</p>
  <p>Una possibile strategia per promuovere tali vaccinazioni nei pazienti adulti a rischio e anziani è quella di sfruttare setting e modelli organizzativi non convenzionali. L’obiettivo di questo progetto è proprio quello di identificare e valutare iniziative e strategie esistenti a livello locale/regionale che abbiano adottato setting/modelli organizzativi non convenzionali al fine di identificare best practices per aumentare la copertura vaccinale in queste popolazioni.</p>
 </sec>
 <sec>
  <title>MATERIALI E METODI</title>
  <p>Il progetto prevede tre fasi: una esplorativa delle iniziative/strategie vaccinali locali/regionali, una di valutazione delle stesse – finalizzata alla identificazione di best practices -, ed una di divulgazione scientifica. La prima fase ha previsto una revisione della letteratura scientifica, accademica e grigia, per l’identificazione di strategie/iniziative vaccinali rispondenti ai criteri descritti e si è conclusa con la costruzione di un questionario per raccogliere informazioni su strategie/iniziative vaccinali implementate a livello locale/regionale. Il questionario è stato somministrato ai Direttori dei Dipartimenti di Prevenzione e ai Referenti Regionali. Le iniziative raccolte saranno successivamente valutate mediante uno strumento sottoposto a validazione da parte di un panel di esperti al fine di definire le best practices.</p>
 </sec>
 <sec>
  <title>RISULTATI</title>
  <p>Dall’analisi di letteratura sono state identificate 15 iniziative nazionali funzionali alla realizzazione del questionario. La survey è in corso. I risultati attesi forniranno informazioni sulle strategie/iniziative già implementate a livello locale/regionale e saranno utili alla definizione di best practices per aumentare le coperture vaccinali nelle popolazioni adulta a rischio e anziana.</p>
 </sec>
 <sec>
  <title>CONCLUSIONI</title>
  <p>Obiettivo strategico del Global Vaccine Action Plan 2011-2020 è quello di estendere a tutta la popolazione, e quindi anche a soggetti con malattie croniche ed immunosenescenza, i benefici dell’immunizzazione attiva. In tale prospettiva, la disponibilità di nuove strategie vaccinali, rivolte a tali popolazioni, deve essere recepita al fine di massimizzare i risultati in termini di salute e garantire alla collettività un’adeguata protezione contro le malattie vaccino-prevenibili.</p>
 </sec>
</abstract>

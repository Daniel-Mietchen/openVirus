<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Fino a pochi decenni fa il concetto di salute era considerato come assenza di malattia e la risposta sanitaria organizzata consisteva esclusivamente nel garantire cure ospedaliere. La salute oggi va colta in tutta la sua complessità, un 
   <italic>valore universale fondamentale</italic> (WHO 1948), una 
   <italic>risorsa per la vita quotidiana</italic>
   <sup>
    <xref rid="art004_ref1" ref-type="bibr">1</xref>
   </sup> di cui prendersi cura dall’inizio fino al suo termine, con un impegno a mantenerla e a promuoverla dell’intera società e non solo dell’ambito sanitario. È noto infatti che dalla sanità dipende solo il 15-20% della salute di una comunità, dai fattori socio-economici e dagli stili di vita il 40-50%, dalle condizioni dell’ambiente il 20-30% e dall’eredità genetica il 20-30%. La sanità ospedalocentrica è sempre più incapace di sostenere il peso delle malattie cronico-degenerative, oggi prevalenti ed in crescita, che trovano risposta sanitaria appropriata nello sviluppo delle cure primarie territoriali e nella prevenzione, garantendo continuità di cura e personalizzazione dell’assistenza. Il 
   <italic>Servizio Sanitario Nazionale</italic>, nato 40 anni fa, aveva già incluso nei propri principi e obiettivi tali concetti ma la traduzione pratica nel sistema risulta ancora incompleta mettendo a rischio la sua stessa sopravvivenza.
  </p>
  <p>Secondo i dati dell’OMS, l’86% dei decessi, il 77% della perdita di anni di vita in buona salute e il 75% delle spese sanitarie in Europa sono causati da alcune patologie (malattie cardiovascolari, tumori, diabete mellito, malattie respiratorie croniche, problemi di salute mentale e disturbi muscoloscheletrici) che hanno in comune fattori di rischio modificabili, quali il fumo di tabacco, l’obesità e sovrappeso, l’abuso di alcol, lo scarso consumo di frutta e verdura, la sedentarietà, l’eccesso di grassi nel sangue e l’ipertensione arteriosa. Gli ultimi dati nazionali del 
   <italic>Sistema di Sorveglianza PASSI</italic> (2015-2018) riportano che la maggior parte degli italiani (35%) è sedentaria, il 34% è parzialmente attivo, mentre solo il 31% risultano essere quelli che effettuano una adeguata attività motoria. Inoltre quattro adulti su dieci risultano in eccesso ponderale: 3 in sovrappeso (BMI fra 25 e 29,9) e 1 obeso (BMI ≥ 30), e solo un italiano su 10 consuma le cinque porzioni di frutta e verdura al giorno raccomandate. Un italiano su quattro è fumatore, mentre il 17% degli italiani dichiara di aver smesso di fumare da più di sei mesi. Per quanto riguarda l’alcol, il 55% degli italiani consuma bevande alcoliche, e il 3% riferisce un consumo abituale elevato.
  </p>
  <p>Poiché dunque la maggior parte delle patologie presenti oggi nella nostra società dipende prevalentemente da fattori di rischio modificabili, vanno dati ai cittadini gli strumenti per controllare il proprio stato di salute in un contesto che favorisca le scelte sane. Efficientismo, lotta a sprechi e corruzione non sono sufficienti a fronteggiare l’aumento delle patologie croniche ed il costo della innovazione farmacologica e tecnica in un contesto di consumismo sanitario, che invece necessitano di un cambiamento di paradigma culturale e organizzativo.</p>
  <p>La 
   <italic>promozione della salute</italic> può costituire la cornice teorica e pratica efficace per tale cambiamento. Infatti, secondo l’Health Education Glossary (WHO 1998), la promozione della salute è un “processo sociale e politico diretto non solo a rafforzare le abilità e le capacità degli individui, ma anche una azione comunitaria e culturale per il cambiamento sociale, ambientale ed economico per il miglioramento delle condizioni di salute del singolo e della collettività”.
  </p>
 </sec>
 <sec>
  <title>RUOLO DEL SSN</title>
  <p>Il 
   <italic>SSN</italic> (Legge 833/78), con l’Art. 1. (I principi), è definito come “il complesso delle funzioni, delle strutture, dei servizi e delle attività destinati alla 
   <italic>promozione</italic>, al mantenimento ed al recupero della salute fisica e psichica di tutta la popolazione, senza distinzione di condizioni individuali o sociali e secondo modalità che assicurino l’eguaglianza dei cittadini nei confronti del Servizio”. L’Art. 2. (Gli obiettivi) indica che il “conseguimento delle finalità di cui al precedente articolo è assicurato mediante la formazione di 
   <italic>una moderna coscienza sanitaria</italic> sulla base di un’adeguata 
   <italic>educazione sanitaria</italic> del cittadino e delle comunità”. E più oltre (Art. 14) “il servizio sanitario nazionale nell’ambito delle sue competenze persegue la 
   <italic>promozione della salute</italic> nell’età evolutiva, garantendo l’attuazione dei servizi medico-scolastici negli istituti di istruzione pubblica e privata di ogni ordine e grado, a partire dalla scuola materna, e favorendo con ogni mezzo l’integrazione dei soggetti handicappati”.
  </p>
  <p>Già ai suoi albori, dunque, il SSN individuava la rilevanza del ruolo della prevenzione e della responsabilizzazione del cittadino nel diventare protagonista del proprio stato di salute. In seguito, grazie a documenti programmatici “
   <italic>Guadagnare salute: rendere facili le scelte salutari</italic>” (2007) e ai 
   <italic>Piani Nazionali della Prevenzione</italic> (dal 2005), negli ultimi anni sono state rafforzate nel nostro Paese le azioni tese alla promozione della salute.
  </p>
  <p>Il programma “
   <italic>Guadagnare salute</italic>” nasce dall’esigenza di 
   <italic>rendere più facili le scelte salutari</italic> e di promuovere campagne informative che mirino a modificare comportamenti inadeguati che favoriscono l’insorgere di malattie degenerative di grande rilevanza epidemiologica. I fattori di rischio sono prevedibili ed esistono politiche ed interventi efficaci che possono agire globalmente su di essi e sulle condizioni socio-ambientali. Queste politiche, per essere attuate, richiedono l’intervento di diversi Ministeri, del SSN, nonché accordi con produttori e distributori ed altri soggetti coinvolti, agenzie educative e Enti pubblici. Il SSN da solo può favorire la diagnosi precoce, il trattamento dell’ipertensione arteriosa e dell’ipercolesterolemia, aiutare i fumatori a smettere, trattare gli obesi, promuovere l’attività motoria e l’alimentazione sana, combattere le dipendenze. I Servizi vanno riorganizzati rafforzando le strutture più vicine all’utenza, quali i consultori, i distretti socio-sanitari e i medici di famiglia e gli infermieri di comunità. Inoltre il SSN può favorire la costruzione di ambienti di vita e di lavoro che promuovono la salute, garantire la sicurezza alimentare, effettuare la sorveglianza epidemiologia dello stato di salute della comunità e valutare l’efficacia delle azioni intraprese. Infine, Ministero della Salute e SSN possono svolgere il ruolo di “avvocati della salute dei cittadini”, mettendo in evidenza le ricadute delle politiche dei governi sulla stessa.
  </p>
  <p>I 
   <italic>Piani Nazionali della Prevenzione</italic> dal 2005 affrontano in modo coordinato le tematiche di promozione della salute e di prevenzione delle malattie. Il PNP demanda alle singole Regioni il compito di predisporre un piano specifico per la realizzazione degli obiettivi stabiliti. Il primo di questi prevede di ridurre il carico prevenibile ed evitabile di morbosità, mortalità e disabilità delle malattie non trasmissibili.
  </p>
  <p>L’attuazione dei 
   <italic>nuovi LEA</italic> (DPCM 12 gennaio 2017) declina le azioni necessarie e obbligatorie da rendere ai cittadini in tutto il territorio nazionale, garantendo i principi di universalità, uguaglianza ed equità del SSN. Il livello della “Prevenzione collettiva e sanità pubblica” vede proprio nel Dipartimento di Prevenzione (DP) la struttura di riferimento del Servizio Sanitario Nazionale che ne garantisce l’attuazione che include le attività e le prestazioni volte a tutelare la salute e la sicurezza della comunità da rischi infettivi, ambientali, legati alle condizioni di lavoro, correlati agli stili di vita. I Servizi afferenti al DP dal 1992 lavorano per la promozione della salute in sinergia con le altre articolazioni del SSN (Distretti Socio-Sanitari, Ospedale, altri Dipartimenti aziendali), Comuni e scuole.
  </p>
 </sec>
 <sec>
  <title>DIFFUSIONE BUONE PRATICHE E VERIFICA DI EFFICACIA</title>
  <p>Documenti internazionali e governativi avvalorati da una letteratura sempre più ricca di evidenze è disponibile sul tema della promozione della salute. Secondo il report OMS “
   <italic>Saving lives, spending less: a strategic response to noncommunicable diseases</italic>” 
   <sup>
    <xref rid="art004_ref2" ref-type="bibr">2</xref>
   </sup> 7 azioni “best buys” permettono di guadagnare 7 euro a fronte dell’investimento di un solo euro: 4 di queste azioni (controllo di alcol, tabacco, errata nutrizione e sedentarietà) sono perseguibili con azioni e tecniche di promozione della salute.
  </p>
  <p>La promozione della salute e dell’equità nella salute ha maggiore efficacia quando gli interventi si affiancano lungo tutto il corso della vita, secondo un approccio “
   <italic>life course”</italic>: interventi di prevenzione già prima della gravidanza, sistemi di protezione della maternità e delle nuove famiglie, promozione dell’allattamento al seno, prevenzione di comportamenti non salutari già durante l’infanzia e l’adolescenza permettono di ridurre il rischio di insorgenza di malattie croniche nell’adulto favorendo un invecchiamento sano e attivo.
  </p>
  <p>La 
   <italic>Scuola</italic> rappresenta il setting privilegiato per l’educazione alla salute 
   <sup>
    <xref rid="art004_ref3" ref-type="bibr">3</xref>
   </sup>. La 
   <italic>promozione della salute</italic> nel contesto scolastico ha una valenza più ampia di quella sottesa all’
   <italic>educazione alla salute</italic> attraverso 
   <italic>interventi</italic> realizzati nelle classi, comprendendo anche le 
   <italic>politiche</italic> per una scuola sana in relazione all’ambiente fisico e sociale degli istituti scolastici ed ai legami con i partner (Comuni, associazioni, Servizi Sanitari…), per migliorare e/o proteggere la salute e il benessere di tutta la comunità scolastica. La Scuola consente, inoltre, lo sviluppo dell’autonomia e dei processi di 
   <italic>empowerment</italic> ed 
   <italic>engagement</italic>, promuovendo non solo specifiche competenze disciplinari, ma soprattutto conoscenze e abilità che conducano allo sviluppo di competenze personali (
   <italic>life skills</italic>), indispensabili per prendere decisioni corrette, comunicare in modo efficace, nonché resistere ad influenze e suggestioni che possano indurre scelte comportamentali non salutari. Diversi studi hanno dimostrato maggior efficacia, per prevenire l’uso di sostanze, di programmi che potenzino le life skills rispetto a quelli che passano solo informazioni (Botvin, 2000, 2007; Faggiano 2008).
  </p>
  <p>Le evidenze disponibili hanno avuto continui rilanci in documenti internazionali di grande impatto: 
   <italic>Salute in tutte le politiche</italic>
   <sup>
    <xref rid="art004_ref4" ref-type="bibr">4</xref>
   </sup> ritiene cruciale la sinergia tra istituzioni e stakeholder per promuovere la salute della popolazione generale; 
   <italic>Salute 2020</italic>
   <sup>
    <xref rid="art004_ref5" ref-type="bibr">5</xref>
   </sup> si pone come obiettivo la riduzione delle morti premature e l’aumento dell’aspettativa di vita mediante lotta alle disuguaglianze, programmazione per setting e approccio 
   <italic>life course</italic>; l’
   <italic>Agenda 2030</italic>
   <sup>
    <xref rid="art004_ref6" ref-type="bibr">6</xref>
   </sup> rimarca invece l’insostenibilità ambientale, economica e sociale dello sviluppo attuale e predilige un’unica visione integrata senza distinzioni tra Paesi sviluppati, emergenti ed in via di sviluppo. A tali strategie d’azione si aggiunge la raccomandazione a decisori e operatori perchè aiutino i cittadini a compiere scelte migliori per la salute anche mediante rinforzi positivi rivolti alla parte più impulsiva e viscerale della persona, “nudging” 
   <sup>
    <xref rid="art004_ref7" ref-type="bibr">7</xref>
   </sup>.
  </p>
 </sec>
 <sec>
  <title>CONCLUSIONI</title>
  <p>Migliorare la salute richiede la modificazione degli stili di vita delle persone, attraverso interventi rivolti non solo al singolo individuo, ma anche al cambiamento di condizioni sociali e degli ambienti dove si vive e si lavora. Pertanto è necessaria un’azione intersettoriale e trasversale, che veda coinvolti i Governi, la scuola, l’industria, le associazioni affinché concorrano per la creazione di un ambiente favorevole per produrre salute. Quest’ultima deve essere vista come una risorsa per vivere appieno la vita quotidiana, piuttosto che obiettivo del vivere fine a se stesso. È necessario che gli interventi di promozione della salute vengano monitorati e il loro impatto sia valutato mediante i sistemi di sorveglianza, e che le 
   <italic>best practices</italic> vengano diffuse in tutte le decisioni politiche, manageriali e professionali che riguardano la salute delle persone.
  </p>
  <p>Purtroppo l’allocazione delle risorse tende a prediligere gli strumenti di cura piuttosto che quelli di cultura e prevenzione. Questa tendenza si combatte rendendo consapevoli i decisori politici della necessità della promozione della salute in tutte le politiche e del conseguente riorientamento del SSN. Servono politici e professionisti coraggiosi con una visione di lungo respiro. A questo proposito M. Chan, direttore generale dell’OMS afferma: 
   <italic>“Gli sforzi per prevenire le malattie croniche vanno contro gli interessi commerciali di potenti operatori economici. Secondo me, questa è la più grande sfida che si trova di fronte la promozione della salute. E non si tratta più solo dell’industria del tabacco (Big Tobacco). La sanità pubblica deve fare i conti con l’industria del cibo (Big Food), delle bevande gassate (Big Soda) e alcoliche (Big Alcohol)…”</italic> (Helsinki 2013).
  </p>
  <p>L’attenzione sui determinanti di salute non è sufficiente: va valutata e aggiornata continuamente la conoscenza delle “cause delle cause di una cattiva salute” (
   <italic>rerum cognoscere causas</italic>). È necessario un approfondimento continuo sulle cause dei determinanti stessi, ovvero le condizioni che ne favoriscono la diffusione, e indirizzare verso questi azioni efficaci per una società più sana.
  </p>
 </sec>
</abstract>

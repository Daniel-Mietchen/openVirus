<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’Azienda Usl della Romagna dal 2000 ha istituito ambulatori dedicati all’assistenza sanitaria dei cittadini stranieri non possessori di TEAM. Dall’Operazione Mare Nostrum, presso tali ambulatori, si svolge anche l’accoglienza e la prima valutazione sanitaria per i migranti che attraversano il Mediterraneo, secondo le procedure indicate dalla Regione Emilia Romagna. Scopo dello studio, è descrivere la gestione sanitaria durante l’accoglienza di un corridoio umanitario di 30 Richiedenti Protezione Internazionale (RPI) presso l’ambulatorio del Distretto di Ravenna.</p>
 </sec>
 <sec>
  <title>MATERIALI E METODI</title>
  <p>L’organizzazione assistenziale ha previsto una prima fase di analisi delle caratteristiche degli RPI attraverso gli elenchi nominali trasmessi dalle autorità competenti e una seconda fase di bilancio della gestione assistenziale attraverso le “Check list Accoglienza migranti”, schede in formato elettronico utili per una prima valutazione clinica di ciascun migrante. Sono state prese in considerazione le variabili genere, età, nazionalità, lingua parlata, necessità di un mediatore, anamnesi patologica remota e prossima, stato di gravidanza, screening infettivologico.</p>
 </sec>
 <sec>
  <title>RISULTATI</title>
  <p>Il 30 maggio 2019 è stato attivato un percorso di assistenza per 30 RPI provenienti dalla Libia, 13 maschi (43.3%) e 17 femmine (56.6%), di cui 6 in stato di gravidanza (35,29%). L’età media della popolazione è stata di 19.38 anni (mediana 22 anni). Il numero di minori è stato di 5 (16.6%), 2 di età &lt;1 anno di vita e 3 di età ≥1 anno. Il 90% dei RPI era eritreo, la restante percentuale era di nazionalità sudanese e libica. Nel 100% dei casi è stato necessario l’intervento di un mediatore culturale dato che l’86.6% dei RPI parlava tigrino e il 13.3% arabo. L’anamnesi patologica remota e prossima non hanno rivelato informazioni significative, rispettivamente nel 76.6% e nel 60% dei casi. È stato effettuato lo screening tubercolare previsto.</p>
 </sec>
 <sec>
  <title>CONCLUSIONI</title>
  <p>L’accoglienza sanitaria è stata effettuata nel rispetto dell’art. 32 della Costituzione italiana e delle indicazioni regionali di tutela della salute pubblica. È stato costruito un percorso di gestione assistenziale integrato che ha coinvolto figure sanitarie (pediatria territoriale, sanità pubblica, radiologia, medico di organizzazione), istituzionali e il volontariato. L’esperienza descritta, ha dimostrato che multi professionalità, dialogo e coinvolgimento partecipato di tutti gli attori, sanitari e non, sono requisiti fondamentali e garanzia di efficacia dei percorsi assistenziali.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’appropriata igiene delle mani con soluzione idroalcolica e il corretto utilizzo dei guanti sono tra le 5 pratiche da promuovere, individuate nell’ambito del progetto 
   <italic>Choosing Wisely - Igiene Ospedaliera</italic> di ANMDO e GISIO-SItI per controllare la diffusione delle infezioni correlate all’assistenza (ICA); tuttavia l’adesione tra gli operatori sanitari (OS) resta insufficiente. Al contempo un uso non appropriato dei guanti, per tipologia e contesto clinico, può anche essere causa di dermatite da contatto (DC) che secondo l’OMS è tra le più comuni patologie dermatologiche professionali; essa inoltre ostacola l’igiene delle mani e quindi espone pazienti e OS a rischio di infezione. Lo scopo del progetto è la valutazione del livello di consapevolezza degli OS, prima e dopo un intervento di comunicazione e informazione, sull’appropriatezza dell’uso dei guanti unitamente all’igiene delle mani, nonché sulla prevenzione della DC.
  </p>
 </sec>
 <sec>
  <title>MATERIALI E METODI</title>
  <p>A seguito dell’invito del 
   <italic>Royal College of Nursing</italic> ai componenti di EUNETIPS, in occasione della “Settimana sull’uso consapevole dei guanti”, il GISIO ha curato la versione italiana dei materiali per l’iniziativa e li ha diffusi tramite email e siti web. Il presente progetto prevede la valutazione dell’efficacia dell’intervento basato sulla campagna nelle unità operative partecipanti a 
   <italic>Choosing Wisely - Igiene Ospedaliera.</italic> In particolare, tramite un questionario costruito 
   <italic>ad hoc</italic>, si valuterà il livello di consapevolezza sull’appropriato uso dei guanti, sulla prevenzione e gestione delle DC occupazionali; si verificherà la disponibilità di programmi di controlli dermatologici per il personale sanitario esposto al rischio.
  </p>
 </sec>
 <sec>
  <title>RISULTATI</title>
  <p>Dall’analisi dei dati ottenuti dalle diverse categorie di OS delle Unità partecipanti sono attese informazioni sugli aspetti comportamentali e culturali che influenzano l’appropriato uso dei guanti, dalla prevenzione delle ICA alla gestione delle DC, nonché l’impatto dell’intervento sulla promozione di una cultura di sicurezza. Dall’analisi dei progressi ottenuti sarà possibile pianificare interventi ulteriori anche in una rete di strutture a livello regionale o nazionale.</p>
 </sec>
 <sec>
  <title>CONCLUSIONI</title>
  <p>La protezione delle mani degli operatori sanitari è al centro di un approccio integrato di strategie e politiche sulla salute e sicurezza sul lavoro e di prevenzione delle ICA. L’intervento, che comprende 
   <italic>promemoria e comunicazione</italic> nei luoghi di lavoro e 
   <italic>promozione di una cultura di sicurezza</italic>, verrà valutato in termini di miglioramento a breve e a lungo termine. Con particolare riferimento al corretto uso dei guanti, l’utilizzo di processi di valutazione del rischio è importante per aumentarne la consapevolezza, motivando gli operatori sanitari a raggiungere e sostenere le 
   <italic>best practice</italic>.
  </p>
 </sec>
</abstract>

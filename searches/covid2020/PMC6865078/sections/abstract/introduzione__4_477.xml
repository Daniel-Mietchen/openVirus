<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La tematica della vaccinazione antitetanica e del possibile rischio di iperimmunizzazione è tornata di forte attualità dopo che il Piano Nazionale Prevenzione Vaccinale 2017-2019 ha confermato la raccomandazione di un richiamo ogni 10 anni, dopo quello previsto nell’adolescenza, raccomandazione ribadita dalla Circolare Ministeriale (CM) del 3 luglio 2018. La successiva CM dell’8 novembre 2018 raccomanda inoltre la vaccinazione anti-pertussica ad ogni gravidanza. Non essendo disponibile il vaccino monovalente contro la pertosse, questa vaccinazione viene effettuata con il vaccino a contenuto antigenico ridotto per il tetano (dTpa). Infine nel setting emergenziale, dove spesso non si hanno dati completi sulle pregresse vaccinazioni, risulta difficile per gli operatori scegliere tra profilassi vaccinale, somministrazione di immunoglobuline o nessun intervento. Rimane il dubbio sul possibile rischio di incorrere in iperimmunizzazione nei soggetti vaccinati con dosi ripetute a breve distanza. Scopo di questo lavoro è verificare le prove a sostegno e contro un possibile aumento di rischio.</p>
 </sec>
 <sec>
  <title>MATERIALI E METODI</title>
  <p>Abbiamo condotto una revisione non sistematica della letteratura attraverso PubMed; abbiamo effettuato sul sito AIFA una ricerca dei vaccini commercializzati in Italia ed esaminato gli RCP (riassunto delle caratteristiche del prodotto) dei vaccini identificati contenenti l’anatossina tetanica. Abbiamo infine effettuato un confronto con alcune linee guida internazionali.</p>
 </sec>
 <sec>
  <title>RISULTATI</title>
  <p>Dalla revisione della letteratura sono state identificati tre articoli sulla sicurezza della vaccinazione anti-dTpa in gravidanza: due revisioni sistematiche del 2017, di cui una con meta-analisi, e uno studio di coorte retrospettivo del 2018, non incluso nelle revisioni. Gli studi concordavano sulla buona tollerabilità della vaccinazione dTpa nel II e III trimestre di gravidanza, e sulla non evidenza di un aumento di rischi e complicanze materno/fetali. Il tempo trascorso (&lt; 2 anni, 2-5 anni, &gt; 5 anni) dalla precedente vaccinazione anti-tetanica non risultava correlato a differenze significative nell’incidenza di eventi avversi acuti o complicanze ostetriche. Riguardo i reparti di emergenza-urgenza, data l’incidenza di tetano relativamente elevata in Italia, il rapporto rischio/beneficio fa spesso propendere per la vaccinazione, come raccomandato in diverse situazioni dalla CM del 3 luglio. La somministrazione di immunoglobuline specifiche in soggetti non vaccinati da più di 10 anni è raccomandata solo in Italia, probabilmente a causa delle notifiche superiori rispetto al resto dell’Europa.</p>
 </sec>
 <sec>
  <title>CONCLUSIONI</title>
  <p>La messa in commercio di vaccini monovalenti contro il tetano e la pertosse, date le attuali raccomandazioni, resta auspicabile, ma anche in loro mancanza l’utilizzo di vaccini bivalenti e trivalenti risulta sicuro anche con dosi ravvicinate.</p>
 </sec>
</abstract>

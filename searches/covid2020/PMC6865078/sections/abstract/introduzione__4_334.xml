<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La produzione, l’utilizzo e lo smaltimento come rifiuto dei prodotti a base di plastica determinano l’immissione nell’ambiente di “parti/frammenti” di questi prodotti. Il termine microplastiche identifica, tra questi, le particelle e le fibre più piccole. L’inquinamento da microplastiche è presente nei mari, nelle acque dolci, nei suoli, nei pesci e mammiferi e negli alimenti. Esso rappresenta, pertanto, un fattore di rischio ambientale non trascurabile per la salute dell’uomo e della fauna. Lo scopo dello studio è valutare il grado di conoscenza e consapevolezza in un campione di studenti delle Professioni Sanitarie in relazione al tema “inquinamento da microplastiche”, per poter valutare il grado di preparazione dei futuri operatori sanitari verso una problematica emergente di sanità pubblica evidenziando le loro esigenze di informazione, formazione e aggiornamento sulla specifica problematica.</p>
 </sec>
 <sec>
  <title>MATERIALI E METODI</title>
  <p>La popolazione oggetto dello studio è rappresentata da 117 studenti delle Professioni Sanitarie. È stato elaborato un questionario di 13 domande, sulla base della letteratura scientifica di settore. Il questionario è strutturato in 3 parti: 10 domande preliminari, seguite da un opuscolo informativo e da altre 3 domande. Le informazioni sono state poi codificate e inserite in un database per l’elaborazione statistica.</p>
 </sec>
 <sec>
  <title>RISULTATI</title>
  <p>Il primo preoccupante risultato è che solo il 10,2% dei partecipanti ha sentito parlare “SPESSO” del problema microplastiche e il 65,9% ha reperito informazioni tramite internet. Più di un terzo del campione valuta le proprie conoscenze rispetto al tema microplastiche come nullo e identifica “I fenomeni fisici (attrito e disgregazione) dei materiali in plastica immessi nell’ambiente come rifiuti o presenti nei reflui civili e industriali” come primo fenomeno all’origine delle microplastiche.</p>
  <p>La preoccupazione sul tema microplastiche della popolazione oggetto di studio, rispettivamente prima e dopo la lettura dell’opuscolo informativo, è risultata in media pari a 6 e a 8.</p>
  <p>Inoltre, circa un terzo degli studenti indica la risposta “Informare la popolazione sulla problematica delle microplastiche” come principale intervento per risolvere il problema.</p>
 </sec>
 <sec>
  <title>CONCLUSIONI</title>
  <p>I risultati ottenuti mostrano una diffusa disinformazione e una scarsa percezione del problema da parte degli studenti delle Professioni Sanitarie. Sarebbe auspicabile realizzare interventi di didattica formativa adeguata e aggiornata, che colmi le lacune riscontrate. Tali interventi risultano fondamentali per introdurre nel mondo del lavoro personale sanitario competente e in grado, quando necessario, di intraprendere politiche preventive di informazione sulla popolazione.</p>
 </sec>
</abstract>

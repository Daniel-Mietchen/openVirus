<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Una buona gestione dei sistemi sanitari in termini di efficacia, efficienza ed equità si rapporta alla capacità di determinare e identificare i trattamenti necessari e i tempi richiesti, minimizzando fenomeni di inappropriatezza. Il sistema di remunerazione a DRG (Diagnosis Related Group), promuove l’efficienza e l’equità distributiva, ma richiede un efficace sistema di controllo per garantire un alto indice di qualità sanitaria. Patologie respiratorie (DRG 88-Malattia polmonare cronica ostruttiva) e cardiovascolari (DRG 127-Insufficienza cardiaca e shock) sono tra le principali cause di ospedalizzazione, posizionandosi tra i primi posti per numerosità di dimissioni.</p>
  <p>L’obiettivo del nostro studio è indagare l’omogeneità di trattamento nei ricoveri attraverso la stima della loro frequenza di distribuzione, per verificare la qualità e la gestione delle cure offerte al nostro bacino di utenti, in quanto la standardizzazione in sanità è un importante indice di qualità.</p>
 </sec>
 <sec>
  <title>MATERIALI E METODI</title>
  <p>L’analisi, condotta nell’U.O. Medicina di un presidio ospedaliero di primo livello, ha utilizzato la Banca Dati delle Schede di Dimissione Ospedaliera (SDO), selezionando i ricoveri registrati nel biennio 2017-2018 con codice di disciplina ospedaliera 26 “Medicina generale” sia in ammissione che in dimissione in regime ordinario, escludendo le degenze con date di ammissione e dimissione coincidenti. La nostra indagine prende in esame sia la casistica generale della U.O. (tutti i DRG), che i casi con specifici DRG (127 e 88). Abbiamo stimato i giorni di degenza in relazione alla frequenza dei ricoveri per ogni semestre attraverso una curva di distribuzione, approfondendo con una stima biennale i casi con DRG 127 e 88.</p>
 </sec>
 <sec>
  <title>RISULTATI</title>
  <p>Nella casistica generale della U.O. la curva di distribuzione dei ricoveri appare omogenea e bi/trimodale, con un trend costante nel periodo di studio. Nell’analisi delle degenze con DRG 127 la distribuzione risulta disomogenea, bimodale e con un’evidente stabilità nel tempo, infine nella stima della casistica con DRG 88 si evidenzia un’elevata disomogeneità e plurimodalità nella distribuzione con un andamento dei risultati costante tra i diversi semestri.</p>
 </sec>
 <sec>
  <title>CONCLUSIONI</title>
  <p>Lo studio evidenzia disomogeneità e scarsa standardizzazione nel trattamento nella casistica generale e per quella relativa agli specifici DRG in analisi, con il limite della bassa numerosità dei casi in esame. Il dato è confermato dalla valutazione dei ricoveri nell’intero biennio per i casi con DRG 127, condotta con l’obiettivo di bypassare lo scarso campione in studio. La visione dei risultati ha determinato la definizione di diverse azioni di miglioramento intraprese dalla direzione sanitaria.</p>
 </sec>
</abstract>

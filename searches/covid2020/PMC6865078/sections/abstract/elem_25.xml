<?xml version="1.0" encoding="UTF-8"?>
<abstract>
 <p>Il 
  <italic>Task Shifting</italic> ha avuto origine nei Paesi in via di sviluppo al fine di far fronte alle importanti carenze di personale sanitario; infatti, prove documentate mostrano che è stato praticato in Uganda già nel 1918.
 </p>
 <p>Il 
  <italic>Task Shifting</italic> è inteso come la ridistribuzione razionale dei compiti nell’ambito di un gruppo di lavoro in ambito sanitario: si tratta di una riorganizzazione di attività conseguente allo spostamento di incarichi che prevedono l’uso di competenze tecniche specifiche da operatori sanitari a qualificazione formale più elevata ad operatori sanitari in possesso di specifici requisiti formativi e professionali, con l’obiettivo di ottenere un utilizzo più efficiente delle risorse umane disponibili.
 </p>
 <p>Affidare un compito ad un professionista meno qualificato in grado di svolgerlo correttamente è uno dei criteri di efficienza della strategia 
  <italic>Primary Health Care</italic>, indicata dall’Organizzazione Mondiale della Sanità come il modello da seguire per la salute globale.
 </p>
 <p>Il tema che ha di fronte l’intera Sanità Pubblica, e non solo la Prevenzione, è di riorganizzare le attività affidandole in base alle effettive competenze certificate più che al titolo di studio. L’ottimizzazione della gestione delle risorse umane può determinare anche il miglioramento della qualità del sistema, inserendosi in un più ampio flusso di idee ed iniziative che in ambito mondiale e comunitario portano sempre più ad organizzare il lavoro ponendo l’accento sulle competenze sostanziali piuttosto che formali.</p>
 <p>Il modello operativo è stato applicato in modo costante negli ultimi due anni all’interno dei Dipartimenti di Prevenzione per far fronte all’ormai nota e crescente carenza di personale medico specializzato nell’ambito dell’Igiene e Medicina Preventiva.</p>
 <p>Infatti, secondo quanto pubblicato da 
  <italic>ANAAO ASSOMED</italic>, dall’analisi delle curve di pensionamento e dei nuovi specialisti formati nel periodo 2018-2025, in Italia è previsto un ammanco di circa 16.700 medici.
 </p>
 <p>All’interno dei Dipartimenti di Prevenzione, il 
  <italic>Task Shifting</italic> è oggi applicato in vari ambiti: esecuzione dei controlli in materia di Igiene Pubblica e di sicurezza alimentare, Commissioni di Vigilanza dei Locali Pubblico Spettacolo, certificati di salubrità inerenti ai locali destinati ad edilizia residenziale e civile, gestione della seduta vaccinale e degli screening oncologici, cardiovascolari e polmonari.
 </p>
 <p>Per sopperire alla carena di Medici specialisti in Igiene e Medicina Preventiva e per la difficoltà sempre maggiore nel reclutare personale infermieristico, nei servizi medici dei Dipartimenti di Prevenzione della Regione Puglia si stanno assumendo sempre più Assistenti Sanitari.</p>
 <p>Per quanto concerne in modo particolare la conduzione di una seduta vaccinale, l’Assistente Sanitario rappresenta la figura elettiva deputata alla gestione delle fasi dell’intero processo vaccinale, compresa la somministrazione, con la presenza in struttura di un medico referente.</p>
 <p>L’attuazione della Legge 119 del 31 luglio 2017, oltre che per l’impegno costante per i recuperi vaccinali, ha gravato gli operatori degli ambulatori vaccinali di una serie di incombenze ulteriori relative all’obbligo vaccinale connesso con la frequenza scolastica per gli alunni fino a 16 anni, che ha obbligato il Dipartimento di Prevenzione a porre in essere provvedimenti straordinari.</p>
 <p>Infatti, il Servizio Igiene e Sanità Pubblica dell’ASL Brindisi ha provveduto ad acquistare e a distribuire negli ambulatori vaccinali del territorio i vaccini necessari a far fronte all’aumentata richiesta in seguito all’introduzione dell’obbligo vaccinale: in un anno si sono registrate ben oltre 7500 vaccinazioni in più rispetto allo stesso periodo dell’anno precedente, per un incremento pari al 35,6%. Gli effetti diretti della Legge 119/2017 sono stati un aumento del 105% della vaccinazione anti dTaP-IPV, del 31% per quella anti DTaP-IPV e del 41% per le vaccinazioni per MPR/MPRV. In aggiunta, bisogna anche considerare che, come effetti diretti e indiretti della Legge di Bilancio della Regione Puglia per l’anno 2017, si sono registrati un aumento del 104% della somministrazione di vaccino anti Meningococco B e del 55% di quello anti Meningococco tetravalente ACWY.</p>
 <p>Inoltre, per permettere alla popolazione della Provincia di Brindisi l’osservanza delle scadenze previste dalla L. 119/2017, si è provveduto a dare ampia diffusione del modello di autocertificazione utilizzabile dalle famiglie per attestare di essere in regola con gli obblighi, anche grazie a una continua comunicazione con l’Ufficio VIII - Ambito Territoriale per la Provincia di Brindisi dell’Ufficio Scolastico Regionale per la Puglia.</p>
 <p>Per far fronte all’aumentato carico di lavoro in ambito vaccinale dovuto, oltre che ai già menzionati effetti della Legge 119/2017, anche all’introduzione dei nuovi LEA (DPCM 12.01.2017) e all’attuazione in Regione Puglia del PNPV con la DGR n. 885 del 07.06.2017 (che ha previsto ulteriori offerte vaccinali), si è impegnato sempre più gli assistenti sanitari e gli infermieri professionali in attività di gestione degli ambulatori vaccinali (compresa l’esecuzione dell’anamnesi e del counselling vaccinale), che in passato erano demandate ai medici. In ogni caso, quando dalla raccolta dei dati emergono notizie che possono far pensare a una controindicazione alla vaccinazione, l’operatore sanitario contatta di default il medico responsabile della seduta per la valutazione e la decisione finale.</p>
 <p>Si è stimato che nella nostra ASL in un anno per queste attività sono state shiftate circa 2.000 ore di lavoro dei medici su assistenti sanitari e infermieri professionali.</p>
 <p>Un’altra attività che è stata demandata dal medico alla figura professionale specifica, ossia il Tecnico della Prevenzione, è la partecipazione alle Commissioni di Vigilanza sui Locali di Pubblico Spettacolo. Per questa attività, vista la sempre più rilevante richiesta, nell’ultimo periodo il trasferimento delle competenze al Tecnico della Prevenzione è stata quasi assoluta, lasciando al Dirigente Medico il ruolo di supervisione e consulenza per Commissioni particolarmente complesse, con un risparmio stimato di attività dei medici di circa 500 ore/anno.</p>
 <p>In aggiunta, il Tecnico della Prevenzione rappresenta la figura elettiva deputata alla gestione operativa del procedimento relativo alle certificazioni di salubrità inerenti ai locali destinati ad edilizia residenziale e civile. Oltre la fase ispettiva, demandata abitualmente al Tecnico della Prevenzione, su quest’ultimo negli ultimi anni è ricaduta in modo esclusivo anche la fase di colloquio presso gli uffici del Servizio di appartenenza degli utenti in caso di non conformità a seguito del controllo, che in passato era sempre supportata dal Dirigente Medico, con risparmio stimato di circa 200 ore/anno dei medici. Le non conformità gravi sono gestite di concerto col Dirigente Medico referente della Struttura di appartenenza che propone all’Autorità Competente l’adozione dello specifico provvedimento.</p>
 <p>Per le attività richiamare la possibilità di trasferire alcune competenze ben codificate dal medico agli operatori delle professioni sanitarie della prevenzione ha permesso nella ASL di Brindisi di far fronte all’aumentato carico di lavoro descritto malgrado la sempre più drammatica carenza in organico di Dirigenti Medici specialisti in Igiene e Medicina Preventiva.</p>
 <p>Naturalmente il 
  <italic>Task Shifting</italic> non può essere considerato una panacea per tutti i mali dei sistemi sanitari né come un modo per abbattere i costi (tentazione forte in questi tempi di crisi), non può essere alternativo alla formazione di nuovo personale, incluso il personale medico e specializzato e, quando adottato, richiede emanazione di protocolli operativi, formazione, supervisione, aggiornamento e deve far parte di un sistema articolato su più livelli dove ogni necessità possa trovare una risposta.
 </p>
</abstract>

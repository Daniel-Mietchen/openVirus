<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Una pletora di studi sta documentando l’onnipresenza in molte matrici ambientali di diversi e relativamente nuovi polimeri plastici, attualmente riconosciuti come uno dei più diffusi contaminanti di origine antropica. La maggior parte delle ricerche sull’inquinamento da plastiche si è concentrata sugli oceani, tuttavia una grande quantità di rifiuti proviene da spiagge e attività terrestri. La pesca e, più in generale, le attività marittime contribuiscono ulteriormente alla produzione di questi rifiuti sia lungo le coste che in mare aperto, così come nelle profondità e nelle aree polari. Oltre a danni meccanici, dovuti alla sua struttura fisica, la plastica può assorbire composti organici idrofobi altamente tossici (POP, IPA, PCB, ftalati, pesticidi, metalli pesanti, droghe ecc). Questi detriti forniscono una superficie adatta alla colonizzazione biologica, infatti idroidi e diatomee sono stati ritrovati adesi a pezzi di plastica, con conseguente formazione di biofilm da parte di batteri. La formazione di biofilm su superfici sommerse è un passo preliminare per l’insediamento di organismi sessili. Nell’ambito del progetto PLANET (PLastics in ANtarctic EnvironmenT, PNRA 2015) sono stati studiati presenza, abbondanza, metabolismo, antibioticoresistenza e capacità di formare biofilm da parte della flora batterica adesa a microplastiche provenienti dall’Antartide. L’ipotesi testata nello studio presentato è quella che la macro/micro/nano-plastica possa fungere da habitat e veicolare specie batteriche che esprimono fattori di virulenza tra i quali l’antibioticoresistenza.</p>
 </sec>
 <sec>
  <title>MATERIALI E METODI</title>
  <p>Le attività di campionamento sono state condotte a febbraio 2016 a King George Island, nell’arcipelago delle Shetland Meridionali (Antartide), regione fortemente influenzata dall’impatto antropico dovuto alle varie stazioni di ricerca presenti e, di conseguenza, alla potenziale dispersione incontrollata di rifiuti e plastica nell’ambiente. Indagini chimiche, fisiche e microbiologiche sono state condotte su un macro frammento di polistirene ricoperto da microalghe, muschi e licheni, conservato a -20 ° C e + 4 ° C e spedito in Italia. Su un totale di 27 ceppi batterici isolati è stato effettuato un sequenziamento del gene rRNA molecolare 16s, valutata la capacità di produrre biofilm e delineato il profilo di antibioticoresistenza.</p>
 </sec>
 <sec>
  <title>RISULTATI</title>
  <p>I ceppi testati hanno mostrato resistenze multiple soprattutto verso cefalosporine, chinoloni e beta-lattamici Tutti gli isolati batterici erano in grado di produrre biofilm.</p>
 </sec>
 <sec>
  <title>CONCLUSIONI</title>
  <p>Concordemente con altri studi sull’argomento, i risultati ottenuti rafforzano l’idea che la plastica possa fungere da habitat e veicolare specie batteriche che esprimono fattori di virulenza quale l’antibioticoresistenza e la capacità di formare biofilm, anche in condizioni ambientali estreme come quelle dell’Antartide.</p>
 </sec>
</abstract>

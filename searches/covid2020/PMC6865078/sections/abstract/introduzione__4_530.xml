<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’Assistente Sanitario è un professionista sanitario che si occupa di prevenzione, promozione ed educazione della salute, ma al tempo stesso è deputato anche all’organizzazione ed al corretto funzionamento dei servizi sanitari offerti ai cittadini, oltre che essere di riferimento per la popolazione che si interfaccia con i vari ambienti. Tuttavia questa professione è scarsamente conosciuta. Questo studio di ricerca si pone l’obiettivo di rilevare la percezione della figura dell’Assistente Sanitario e del relativo Corso di Laurea istituito presso l’Università degli Studi di Padova, con lo scopo di implementare metodi e strumenti adeguati per aumentarne la visibilità.</p>
 </sec>
 <sec>
  <title>MATERIALI E METODI</title>
  <p>L’indagine è stata rivolta agli studenti delle Scuole Secondarie di Secondo grado, agli studenti del Corso di Laurea e agli Assistenti Sanitari in servizio, mediante la somministrazione di diversi questionari appositamente redatti. Per gli studenti delle Scuole Secondarie di Secondo grado si è optato per il formato cartaceo mentre per le altre due coorti è stata utilizzata la piattaforma Google Drive.</p>
 </sec>
 <sec>
  <title>RISULTATI</title>
  <p>I questionari da cui sono stati tratti i risultati sono complessivamente 384, che corrisponde al 98% del totale dei questionari somministrati alle tre coorti.</p>
  <p>Dai dati raccolti è emerso che gli studenti iscritti al Corso di Laurea sono prevalentemente di genere femminile e la motivazione principale per cui viene scelto è l’alta possibilità di occupazione, attestata al 71%. Inoltre ne è risultato che essi sono venuti a conoscenza di tale corso di Laurea prevalentemente, in percentuali dal 67% all’83%, mediante il sito web dell’Università.</p>
  <p>È apparso, dagli studenti delle Scuole Secondarie di Secondo grado, che la figura professionale e il Corso di Laurea non sono conosciuti, percezione confermata anche dal 60% degli Assistenti Sanitari coinvolti operanti nei vari servizi. Si è inoltre indagato quale fosse il social network maggiormente utilizzato dagli adolescenti, allo scopo di sfruttare questi strumenti per promuovere la figura professionale. È emerso che l’80% utilizza Instagram e il 75% YouTube.</p>
 </sec>
 <sec>
  <title>CONCLUSIONI</title>
  <p>Nel complesso i risultati analizzati evidenziano la scarsa conoscenza rispetto alla figura professionale e al relativo Corso di Laurea. Si propone dunque la realizzazione di un progetto con lo scopo di promuovere e divulgare informazioni riguardanti la figura professionale dell’Assistente Sanitario e in secondo luogo il Corso di Laurea, attraverso tecniche e strumenti di comunicazione che sfruttino i nuovi 
   <italic>media</italic> sulla base delle preferenze espresse dal target di comunicazione principale ovvero gli studenti delle Scuole Secondarie di Secondo grado.
  </p>
 </sec>
</abstract>

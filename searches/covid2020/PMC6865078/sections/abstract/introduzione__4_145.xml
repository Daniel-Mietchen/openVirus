<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La ricerca quali-quantitativa, nata in campo psico-sociale e diffusasi presto ai settori giuridico, ambientale e tecnologico, fatica ancora a trovare un suo precipuo campo di applicazione in medicina.</p>
  <p>In una recente lettera, pubblicata nel 2016 su BMJ a firma di ricercatori provenienti da 11 Paesi, si sottolinea l’importanza dell’analisi quali-quantitativa come componente imprescindibile della ricerca medica, sia a supporto del dato quantitativo, sia come fonte di nuove e fondamentali informazioni.</p>
  <p>Scopo dello studio, nato nell’ambito del gruppo di lavoro S.It.I. Lazio sugli accorpamenti delle Aziende Sanitarie Locali, è stato quello di valutare il processo di riorganizzazione delle ASL dell’Italia centrale, attraverso l’applicazione di metodiche di analisi quali-quantitativa.</p>
 </sec>
 <sec>
  <title>MATERIALI E METODI</title>
  <p>È stata condotta una valutazione comparativa dei documenti relativi agli accorpamenti delle ASL di tre regioni italiane (Lazio, Toscana e Sardegna), tramite il software T-LAB plus 2016 per l’analisi quali-quantitativa dei testi. Tra i 150 lemmi che presentavano maggiore frequenza all’interno del testo, sono stati individuati i proxy dei principi ispiratori e degli obiettivi dell’accorpamento, attraverso analisi di contesto, analisi delle co-occorrenze e analisi delle corrispondenze per contesti elementari.</p>
 </sec>
 <sec>
  <title>RISULTATI</title>
  <p>L’applicazione dell’approccio quali-quantitativo nell’ambito della riorganizzazione sanitaria ha consentito di portare alla luce un corpus di “parole dell’accorpamento”, comune a tutti i documenti: centralità della persona, salute, appropriatezza e integrazione ospedale-territorio. È stato, però, nella valutazione delle relazioni tra i lemmi che sono emerse significative differenze. Nei documenti della Sardegna e della Toscana si evidenziano cluster tematici simili: centralità della persona e dei suoi bisogni di salute, integrazione ospedale-territorio e organizzazione dell’assistenza. Nel Lazio sembrano invece prevalere i versanti gestionale ed amministrativo-burocratico.</p>
 </sec>
 <sec>
  <title>CONCLUSIONI</title>
  <p>L’applicazione del metodo quali-quantitativo in ambito medico rappresenta un approccio pioneristico per la valutazione di qualità del pensiero organizzativo. Ha consentito, ad esempio, di portare alla luce l’esistenza di un gradiente di ricchezza e di densità lessicale - elevata in Sardegna, intermedia in Toscana e bassa nel Lazio - che ben si accorda con le differenze di complessità della documentazione in termini di principi ispiratori ed obiettivi programmatici. Questo lavoro potrebbe, pertanto, aprire la strada a linee di ricerca innovative in campo di organizzazione sanitaria, come la valutazione di qualità della documentazione clinica, l’interazione tra il sistema sanitario e il contesto sociopolitico, la valutazione del benessere organizzativo.</p>
 </sec>
</abstract>

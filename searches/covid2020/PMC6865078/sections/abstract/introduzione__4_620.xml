<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La tubercolosi polmonare primaria nei lattanti e nei bambini è, di solito, un’infezione asintomatica o paucisintomatica. Spesso la malattia si manifesta con un TST positivo, minime alterazioni della radiografia del torace, come la presenza di un infiltrato con linfoadenopatia ilare, o complesso di Ghon. La risposta TST positiva all’antigene tubercolinico è espressione di un’ipersensibilità ritardata mediata dalle cellule T e rappresenta, specialmente nel bambino, dove il risultato di un IGRA può non essere dirimente, un importante strumento per la diagnosi di tubercolosi. In parallelo agli accertamenti radiologici, in caso di sospetto vengono eseguiti accertamenti microbiologici che prevedono diretto, coltura e metodica molecolare in quanto la conferma diagnostica definitiva si basa sull’identificazione del microrganismo.</p>
  <p>Nel bambino a differenza dell’adulto, dove lo sputo rappresenta un eccellente materiale biologico per la diagnosi, è preferibile ottenere un campione di liquido gastrico con prelievo al risveglio o appena prima poiché contiene sputo deglutito e fornisce campioni adeguati all’indagine.</p>
 </sec>
 <sec>
  <title>MATERIALI E METODI</title>
  <p>Nel focolaio epidemico di Tubercolosi verificatosi in una scuola primaria in provincia di Treviso, il caso indice, ovvero il primo paziente notificato il 5 marzo 2019, presentava una scarsa obiettività con lieve astenia, tosse produttiva e febbricola. Dieci giorni prima del ricovero, al bambino erano state diagnosticate un’influenza e una sinusite frontale acuta per la quale aveva ricevuto antibiotico terapia (amoxicillina-clavulanato). A causa della persistenza dei sintomi una successiva radiografia del torace e una TC hanno posto diagnosi presuntiva di tubercolosi, con tutti i conseguenti accertamenti sui contatti, seguendo un’indagine per cerchi concentrici, e l’identificazione del caso primario in quella che si rivelerà essere un’epidemia a sorgente comune con isolamento di Mycobacterium tuberculosis complex.</p>
 </sec>
 <sec>
  <title>RISULTATI</title>
  <p>A distanza di due mesi il risultato microbiologico del caso indice è pendente con due campioni di gastroaspirato ancora in corso ma nessuna positività da un primo campione di gastroaspirato, due campioni di feci e un campione di urina. La tecnica pcr nested eseguita, Xpert MTB/RIF Ultra, non ha rilevato il patogeno in nessuno dei 6 campioni analizzati.</p>
 </sec>
 <sec>
  <title>CONCLUSIONI</title>
  <p>Grazie all’indagine di sanità pubblica svolta dall’azienda ULSS2 e all’introduzione di una terapia tempestiva mirata, il quadro clinico del bambino è migliorato con conferma della diagnosi presuntiva seppur in assenza, allo stato attuale, di una conferma laboratoristica. Sebbene la metodica PCR sia notevolmente sensibile nella ricerca del patogeno, pazienti paucibacillari come il caso indice potrebbero avere un riscontro laboratoristico negativo.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La sorveglianza dell’infezione tubercolare latente (ITL) è un obiettivo preventivo importante nelle strutture sanitarie. I test di linfostimolazione in vitro (IGRA) sono utilizzati per la conferma di ITL nella pratica clinica. Il glutatione ridotto (GSH) ha dimostrato, in letteratura, di migliorare la risposta immunitaria nel controllo dell'infezione tubercolare, inibendo la crescita del Mycobacterium tuberculosis all'interno di monociti e macrofagi. La disregolazione del rapporto tra GSH e glutatione ossidato (GSSG) innesca una cascata intracellulare di reazioni antiossidanti. Il progetto intende valutare e comparare il dato relativo allo stato redox, al profilo genetico ossidativo e al test IGRA di nuova generazione, il Quantiferon-Plus (QFT-Plus) in pazienti con tubercolosi attiva (TBC), in operatori sanitari con ITL e in operatori sanitari sani, al fine di identificare marcatori di progressione verso la malattia attiva e gestire le ITL.</p>
 </sec>
 <sec>
  <title>MATERIALI E METODI</title>
  <p>Nell’ambito della sorveglianza sanitaria di un ospedale pediatrico italiano, di riferimento per tubercolosi, e nell’unità di Malattie Infettive di un Policlinico universitario sono stati arruolati operatori sanitari sani e con diagnosi di ITL e pazienti adulti con TBC. Tutti i soggetti arruolati sono stati testati con QFT-Plus e sottoposti a prelievo ematico per l’isolamento di cellule periferiche mononucleate (PBMC) per la misurazione della capacità antiossidante del sangue, espressa come rapporto tra GSH e GSSG. Sulle cellule PBMC è stata inoltre valutata l’espressione di geni antiossidanti al fine di definire i profili redox per ogni soggetto arruolato.</p>
 </sec>
 <sec>
  <title>RISULTATI</title>
  <p>I risultati preliminari dello studio riguardano 8 operatori sanitari con diagnosi di ITL, determinata mediante QFT-Plus positivo; 8 operatori sanitari sani, senza fattori di rischio per esposizione a Mycobacterium tuberculosis, con QFT-Plus permanentemente negativo, non vaccinati con Bacillo Calmette-Guerin e con nazionalità e provenienza/permanenza in Paesi a bassa endemia per tubercolosi; 2 pazienti adulti con diagnosi di TBC.</p>
  <p>Il GSH, principale antiossidante intracellulare convertito nella forma inattiva GSSG da reazioni enzimatiche detossificanti, è risultato ridotto nei soggetti con ITL e nei pazienti con TBC rispetto ai sani, ipotizzando un’alterazione della difesa antiossidante, correlata ad una maggiore crescita intracellulare del Mycobacterium.</p>
 </sec>
 <sec>
  <title>CONCLUSIONI</title>
  <p>Lo studio sembra supportare le attuali conoscenze sul ruolo dello stress ossidativo nell’infezione tubercolare, con l’identificazione di nuovi biomarcatori di tubercolosi, analizzabili mediante manovre mini-invasive; pone inoltre le basi per una sorveglianza sanitaria personalizzata, basata sul rischio individuale, che funga da strumento di controllo per un efficace contenimento dell’infezione.</p>
  <p>(Lo studio ha ricevuto sovvenzione del Ministero della salute, RF 2016).</p>
 </sec>
</abstract>

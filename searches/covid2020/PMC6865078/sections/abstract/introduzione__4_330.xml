<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La Borragine (
   <italic>Borago officinalis L.</italic>) è un’erba spontanea annuale comunemente consumata da numerose popolazioni: in Germania viene utilizzata nella preparazione della salsa di Francoforte, a Creta e in Italia (Liguria) per la preparazione di ravioli, in Spagna viene servita con patate. La Borragine è usata anche nella medicina tradizionale, per le sue proprietà diuretiche ed espettoranti, nel trattamento della sindrome premestruale, del raffreddore, dell’influenza, della bronchite, dell’artrite reumatoide e dell’infiammazione renale. Come integratore viene consigliata per aumentare la produzione di latte. Malgrado questo ampio uso, nessun trial clinico scientificamente valido ha supportato le attività sopraelencate.
  </p>
  <p>Al contrario, numerosi studi hanno indicato che la specie è ricca in alcaloidi pirrolizidinici, metaboliti secondari con riconosciute attività epatotossiche, genotossiche e citotossiche. Altri studi hanno, invece, messo in evidenza interessanti proprietà antiossidanti, probabilmente ascrivibili all’elevato contenuto in composti fenolici.</p>
  <p>Con il presente lavoro si vuole contribuire a definire il profilo di sicurezza della Borragine. A tale scopo sono state eseguite prove 
   <italic>in vitro</italic> di citotossicità e genotossicità di estratti acquosi di parti aeree della pianta, comunemente utilizzate a scopo alimentare o per la preparazione di tisane e integratori.
  </p>
 </sec>
 <sec>
  <title>MATERIALI E METODI</title>
  <p>Le prove sono state condotte utilizzando cellule umane di derivazione epatica (HepG2) che esprimono enzimi di fase I e fase II.</p>
  <p>Dopo raccolta, essiccazione e frantumazione, 2g di 
   <italic>B. officinalis L.</italic> sono stati posti in infusione con acqua calda (100°C) per 5, 15 e 30 minuti. Gli infusi sono stati filtrati, liofilizzati e la polvere è stata risospesa nel terreno di coltura delle HepG2. Le cellule sono state trattate per 4 ore con concentrazioni scalari dell’estratto acquoso; la vitalità cellulare è stata analizzata attraverso la colorazione con DAPI e Arancio di Acridina, mentre la genotossicità è stata valutata utilizzando il test della cometa.
  </p>
 </sec>
 <sec>
  <title>RISULTATI</title>
  <p>I risultati hanno evidenziato una spiccata citotossicità solo alla dose più alta saggiata (50 mg/ml): nelle prove condotte con gli estratti ottenuti dopo 30 minuti di infusione la vitalità delle HepG2 è risultata di poco inferiore al 40%. Relativamente alle prove di genotossicità, solo la più alta dose saggiata (25 mg/ml), indipendentemente dai tempi di infusione, è risultata marcatamente genotossica.</p>
 </sec>
 <sec>
  <title>CONCLUSIONI</title>
  <p>Nelle condizioni sperimentali applicate, i risultati mostrano che concentrazioni non citotossiche di estratti di 
   <italic>B. officinalis L.</italic> risultano in grado di provocare danno al DNA. Sono necessari ulteriori studi per meglio caratterizzare il profilo tossicologico della Borragine.
  </p>
  <p>(Finanziato dal PSR per l’Umbria 2014/2020).</p>
 </sec>
</abstract>

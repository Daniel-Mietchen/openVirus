<?xml version="1.0" encoding="UTF-8"?>
<abstract>
 <p>Esordiamo dall’assunto che la Salute è Bene Comune e per tutelarla e promuoverla dobbiamo rifarci al modello socio ecologico che evidenzia come le scelte comportamentali di salute di ciascun individuo siano il risultato della continua e complessa interazione tra fattori biologici, cognitivi e ambientali. Ricordiamo infatti come la Carta di Ottawa (1986) sottolineò la necessità di un cambio di paradigma per riorientare in senso favorevole alla salute l’intero contesto di vita assieme agli stili di vita individuali. Di qui una definizione di promozione della salute che esige l’impiego della lente della complessità per comprendere le relazioni che sottendono le situazioni, superando un’ interpretazione riduzionista della salute stessa. In questa cornice la promozione della salute ha come cardini sono: l’empowerment, la giustizia sociale e la visione positiva della salute. Si punta così ad un’empowerment che non si orienti esclusivamente al singolo individuo ma sia collettivo, rivolto alle persone che mettendosi insieme, acquisiscono il controllo sulla propria vita e della propria salute,creando comunità resilienti e ambienti favorevoli alle scelte salutari.</p>
 <p>In questa contesto dinamico e complesso che contraddistingue la promozione della salute, il Dipartimento di Prevenzione può ambire a svolgere un ruolo cruciale.</p>
 <p>Quest’ultimo istituito a livello nazionale con il D.L.vo 502/92 “Riordino della disciplina in materia sanitaria, a norma dell’art. 1 della Legge 23 ottobre 1992, venne alla luce in provincia di Trento con la L. provinciale 16/2010. In questa realtà il Dipartimento di Prevenzione (DP) è l’articolazione organizzativa dell’Azienda Provinciale per i Servizi Sanitari (APSS) volta alla tutela della salute ed al miglioramento della qualità della vita della popolazione, mediante attività di promozione della salute, di prevenzione delle malattie infettive e cronico-degenerative, di promozione della sicurezza negli ambienti di vita e di lavoro. Compito del DP è quello di individuare e rimuovere i fattori di rischio che possono nuocere alla salute dei singoli e della collettività, con particolare attenzione alle fasce più deboli e maggiormente esposte, mediante l’uso appropriato degli strumenti messi a disposizione dall’epidemiologia. Basandosi su una nuova cultura organizzativa, il DP mira a superare il tradizionale modello organizzativo basato sulla differenziazione in compiti specifici; 
  <italic>interprofessionalità, multidisciplinarietà ed integrazione</italic> sono caratteristiche del dipartimento volte a valorizzare la logica trasversale dell’attività di prevenzione tra uomo, animale, ambiente e natura. I processi di integrazione e l’azione coordinata fra Dipartimento di Prevenzione, assistenza primaria, strutture ospedaliere ed altre istituzioni della vita civile sono volti a rendere più efficaci le attività di prevenzione e di promozione della salute.
 </p>
 <p>Il mandato del Dipartimento di prevenzione è così il primo livello essenziale di assistenza (LEA) dedicato alla Prevenzione collettiva e sanità pubblica, con una vision ampia e multidimensionale volta ad interfacciarsi con tutti gli interlocutori che a diverso titolo sono partecipi dei processi che lo vedono protagonista. Nello specifico la 
  <italic>Promozione della salute</italic> trova il suo alveo nell’area di intervento: F. “Sorveglianza e prevenzione delle malattie croniche, inclusi la promozione di stili di vita sani ed i programmi organizzati di screening; sorveglianza di prevenzione nutrizionale”.
 </p>
 <p>Il DP dell’APSS di Trento si propone quale 
  <italic>cabina di regia</italic> dell’attività di promozione della salute portata avanti a livello provinciale nei 4 setting: 
  <italic>scuola, comunità, ospedale e lavoro.</italic>
 </p>
 <p>Le azioni messe in campo sono in linea con i documenti di programmazione quali il Piano di Prevenzione Provinciale (PPP) e il Piano Salute Provinciale 2015-2025 che in una prospettiva di “
  <italic>life course</italic>” prevede interventi volti a guadagnare salute che si interfacciano e si intersecano in una costruzione progettuale con il medesimo filo conduttore.
 </p>
 <p>Con il mondo della 
  <italic>scuola</italic> i progetti sono in essere e in divenire grazie ad una costruzione di coprogettazione. Di recente una partnership robusta del DP con l’Assessorato all’istruzione, università e cultura e con l’Assessorato alla salute e politiche sociali sta definendo un atto di indirizzo “rinnovato” per la “Scuola che promuove la salute”.
 </p>
 <p>Con la 
  <italic>comunità</italic> l’impegno del DP si fa particolarmente interessante grazie all’innesto della tecnologia come elemento rafforzante l’health literacy e quindi l’empowerment di comunità. Il “Progetto Trentino Salute 4.0” che vede protagonisti il DP, l’Assessorato alla salute e la “Fondazione Bruno Kessler” ha in fieri una serie di progettualità volte a sostenere e a facilitare le scelte di salute, oltre che la gestione della patologia, investendo sull’innovazione; ecco l’impiego di App dedicate inserite in percorsi che vedono protagonisti i professionisti e gli utenti (“Trentini Salute +”). In questo continuum l’impegno della promozione della salute è volto anche nella costruzione di una rete di alleanze con realtà del sociale anche del volontariato, finalizzata al coinvolgimento in una progettualità basata su “buone pratiche” che sia sostenibile, uniforme e prossima al territorio (
  <ext-link ext-link-type="uri" xlink:href="http://www.trentinosalutedigitale.it/" xmlns:xlink="http://www.w3.org/1999/xlink">http://www.trentinosalutedigitale.it/</ext-link>).
 </p>
 <p>Con il mondo del 
  <italic>lavoro</italic>, l’attenzione è riposta nei confronti del cambiamento della capacità lavorativa in rapporto anche al trend dell’invecchiamento della popolazione e della promozione della salute a tutto campo favorendo scelte salutari. Anche in questo contesto la tecnologia può essere di ausilio e supporto; l’alleanza “Trentino salute 4.0” ha appena ultimato un corso Fad sugli stili di vita da proporre a tutti i dipendenti della APSS e portato avanti assieme all’INAIL, un progetto specifico sui lavoratori (Key to health). Il corso Fad costruito sulle evidenze più recenti, ha un’attenzione precipua alla messaggistica e al veicolo di tali contenuto (studio di social marketing). Altro progetto di rilievo costruito e realizzato sempre in partnership “Trentino salute 4.0” ha previsto un’iniziale utilizzo di una App per i lavoratori per una valutazione preliminare di rischio per malattie croniche e successivo counselling individuale, progetto “Key to Health”.
 </p>
 <p>Con la dimensione 
  <italic>Ospedaliera</italic> (Servizio ospedaliero provinciale) il DP ha una relazione continua e orientata ad una progettualità che coinvolga in modo strutturato l’intera provincia. Si mira a una progettualità rivolta alla promozione della salute in ambito ospedaliero (HPH) messo “a sistema”. In tale direzione la progettualità del counselling rivolto alle persone con diagnosi di tumore alla mammella e al colon retto a cui l’APSS con il DP e il SOP (Servizio Ospedaliero Provinciale) stanno lavorando, ne è un esempio evidente.
 </p>
 <p>Nella ricerca del miglioramento progressivo dei propri processi, l’APSS di Trento ha aderito di recente al sistema di accreditamento volontario “Accreditation Canada”. Il DP è team leader in alcuni gruppi di lavoro impegnati ad evidenziare la promozione della salute in tutti i percorsi e in tutti i contesti; uno di questi gruppi è “Il Benessere nella popolazione”. Inedito e innovativo tale gruppo rappresenta lo sforzo collettivo e dinamico dei professionisti impegnati in una lettura trasversale, multidimensionale e interdisciplinare dei processi assistenziali al fine di dar corpo ad un insieme che veda la salute come un unicum con al centro la persona con i suoi bisogni e la sua domanda di salute.</p>
 <p>In questa cornice il Dipartimento di Prevenzione si propone come cabina di regia per la promozione della salute, offrendo il proprio sapere e le proprie competenze in un’ottica di ascolto e mediazione teso ad un unico obiettivo che è la Salute… come bene comune.</p>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Con l’invecchiamento della popolazione, è atteso un incremento dell’utilizzo dei servizi sanitari per acuzie (SSA), quali ricoveri ospedalieri (SDO) e accessi al pronto soccorso (PS). Questi servizi hanno un forte impatto sulla qualità della vita dell’individuo e sul Servizio Sanitario Nazionale. È stato dimostrato come nel fine-vita vi sia un importante incremento del ricorso ai SSA. Questo studio vuole determinare l’impatto di genere, età e causa di morte, sulla percentuale mensile di utilizzatori dei SSA negli ultimi due anni di vita per valutare quando si verifica un cambiamento in tale utilizzo.</p>
 </sec>
 <sec>
  <title>METODI</title>
  <p>La coorte è costituita dai residenti del Friuli-Venezia Giulia, con ≥ 65 anni, deceduti nel periodo 2002-2014, linkati con le fonti SDO/PS. È stata calcolata la proporzione mensile (periodi di 30 giorni) di soggetti con ≥ 1 SDO/PS nei 2 anni precedenti al decesso, stratificando per sesso, età al decesso (65-74,75-84,85-94, ≥ 95) e principali cause di morte (oncologiche, cardiovascolari e respiratorie).</p>
  <p>Il change-point stimato per ciascun trend, identifica tramite modelli di regressione non lineare (segmented models), il passaggio tra plateau e parte quadratica.</p>
 </sec>
 <sec>
  <title>RISULTATI</title>
  <p>Nel periodo considerato, sono stati individuati 142.834 deceduti. I soggetti con almeno una SDO/PS iniziano ad aumentare in stretta prossimità (3-7 mesi) al decesso. I change-point stimati confermano l’assenza di rilevanti differenze di genere (SDO: M: 4,9 - F: 4,6; PS: M: 4,0 - F: 3,8), mentre sono significativamente diverse quelle legate all’età e alla causa di morte. La percentuale di “grandi anziani” (≥ 95 anni) con almeno una SDO o PS è minore di quella osservata nei “giovani anziani” e in generale, con l’aumentare dell’età vi è una progressiva riduzione del ricorso ai SSA. Inoltre, l’aumento degli utilizzatori di SSA in prossimità al decesso inizia prima tra i “giovani anziani” (change-point SDO: 65-74: 6,6, ≥ 95: 3,5; PS: 65-74: 4,6, ≥ 95: 3,3). Tra i deceduti per cancro l’incremento è più precoce e la proporzione di soggetti ospedalizzati più alta (tranne nell’ultimo mese di vita), seguito dai deceduti per patologie cardiovascolari e poi respiratorie (change-point cancro: 6,8; cardiovascolare: 3,9; respiratoria: 3,5). Nel mese precedente al decesso i deceduti per patologie respiratorie hanno la proporzione più elevata di ospedalizzati.</p>
 </sec>
 <sec>
  <title>CONCLUSIONI</title>
  <p>Questi risultati indicano come tra i “grandi anziani” vi siano meno utilizzatori di SSA rispetto ai “giovani anziani”. Inoltre, nell’età più avanzata, l’incremento di utilizzatori si verifica più a ridosso del decesso. Come atteso, la mortalità patologia-specifica è associata a pattern di utilizzo dei SSA diversi, mentre inaspettatamente, il genere non lo è.</p>
 </sec>
</abstract>

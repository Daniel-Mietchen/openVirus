<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La curva epidemiologica della sifilide in Italia dal dopoguerra agli anni Sessanta ha avuto un andamento molto irregolare: dopo un enorme aumento nel corso del conflitto mondiale e nei primi anni dell’immediato dopo guerra, a partire dal 1949-1950 si assistette ad un progressivo precipitare di questa infezione che presupponeva una sua possibile totale scomparsa.</p>
 </sec>
 <sec>
  <title>MATERIALI E METODI</title>
  <p>I dati registrati nella Clinica dermatologica di Padova riportavano che da 2-3 casi di lue recente alla settimana nel 1947-48 si passò a 1-2 casi ogni sei mesi nel 1955.</p>
  <p>La diminuzione dei nuovi casi di sifilide si riscontrò a livello globale intorno al 1955-57 anche a causa delle acquisizioni diagnostiche profilattiche e terapeutiche, con l’introduzione della penicillina nella cura di questa malattia. Nel 1957-58 ricominciò l’ascesa della lue in tutti i Paesi europei, ma in particolare in Italia si ebbe un rapido incremento in diverse regioni a partire dal 1958.</p>
 </sec>
 <sec>
  <title>RISULTATI</title>
  <p>Dai 2600 casi di sifilide primo-secondaria negli anni 55-57 si arrivò a 12.000 casi riportati in Italia nel 1962. L’aumento nel 1958 avvenne nell’ultimo quadrimestre, in coincidenza con l’applicazione della legge Merlin il 20 settembre di quell’anno. Nella clinica Dermosifilopatica e nei dispensari comunali di Milano dal 1958 al 59 l’aumento della sifilide fu del 140%. Dati analoghi furono riportati dal Medico provinciale di Vicenza, che dopo una lieve flessione a 79 casi nel 1963-64, registrò nel periodo 1966-1967 un aumento verticale a 147 casi. Le cause dell’aumento della sifilide a livello mondiale possono essere attribuite al rinvigorimento spontaneo della spirocheta, alla mancata aderenza terapeutica, con possibili recidive dopo un trattamento precoce non prolungato, all’abuso della penicillina e dell’antibioticoterapia, agli errori diagnostici e, secondo dati dell’OMS, anche all’urbanizzazione e alle trasformazioni ambientali, per il cambio di abitudini alimentari e di stili di vita.</p>
 </sec>
 <sec>
  <title>CONCLUSIONI</title>
  <p>La Legge Merlin determinò una improvvisa abolizione dei controlli sanitari della prostituzione a partire dal 1958, che influì nell’aumento dei casi di sifilide non riconosciuti o diagnosticati in stato avanzato negli anni Sessanta. Sotto l’influenza della penicillina la sifilide andò attenuandosi e diventò monosintomatica, con una netta diminuzione delle manifestazioni a carattere secondario e tardive nel primo Dopoguerra, ma che successivamente causò errori diagnostici e di trattamento quando si presentavano le forme disseminate.</p>
 </sec>
</abstract>

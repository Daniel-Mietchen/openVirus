<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La valutazione dello stress lavoro correlato (SLC) è divenuta obbligo di legge in Italia con l’introduzione del Testo Unico in materia di salute e sicurezza sul lavoro (art. 28 D.Lgs. 81/2008). Tra le categorie più a rischio di SLC risultano gli operatori sanitari: l’intensa attività lavorativa, i crescenti adempimenti burocratici, le maggiori attese dei pazienti e le forti responsabilità sono cofattori della possibile insorgenza di stress. Valutazioni quantitative relative agli indicatori oggettivi e alla valutazione individuale nel comparto sanità in Italia sono ancora limitate. Obiettivo del presente studio è valutare alcuni indicatori di stress in gruppi omogenei di lavoratori dipendenti dell’ASL1 Abruzzo, come previsto dalla valutazione preliminare disposta nella metodologia INAIL 2017, e il livello di rischio SLC attraverso la somministrazione del questionario HSE management standards work-related stress indicator tool (IT).</p>
 </sec>
 <sec>
  <title>MATERIALI E METODI</title>
  <p>Sulla base dei dati forniti dall’U.O.C. del Personale, la valutazione preliminare relativa all’anno 2018 prende in esame il numero di infortuni, il numero di giornate lavorative perse per malattia, il numero di giorni di ferie non godute, il numero di trasferimenti dei dipendenti del P.O. di Avezzano, in rapporto al numero totale dei dipendenti aziendali. A partire dal 1° gennaio 2019 è stata avviata, secondo quanto stabilito nella Riunione Periodica del 24 luglio 2018, la valutazione approfondita attraverso il questionario HSE management standards work-related stress indicator tool (IT) su un primo campione di 62 dipendenti suddivisi in gruppi omogenei per mansione lavorativa.</p>
 </sec>
 <sec>
  <title>RISULTATI</title>
  <p>Per quanto riguarda la valutazione preliminare, questa prima fase di analisi degli infortuni occorsi nello stesso ambito lavorativo in cui abbiamo svolto la rilevazione individuale (782 lavoratori) mostra un significativo aumento nel 2018 rispetto al 2017: +58%. L’analisi dei dati derivanti dal questionario HSE per la valutazione approfondita rileva un’area critica nelle dimensioni “Relazioni e Sostegno dei colleghi” e “Ruolo”, con punteggi inferiori al 20° percentile dello standard in diversi item proposti e nel totale di area.</p>
 </sec>
 <sec>
  <title>CONCLUSIONI</title>
  <p>Dalla analisi dei dati raccolti, possiamo affermare che l’incremento dell’indicatore infortuni giustifica pienamente l’adozione della valutazione individuale. I risultati derivanti dai questionari HSE-IT suggeriscono che i rapporti con i colleghi e il ruolo sembrano essere gli stressors più significativi. È necessario, comunque, ampliare l’analisi agli altri indicatori per la valutazione preliminare ed espandere il campione sottoposto al questionario per la valutazione approfondita, al fine di confermare i dati emersi finora.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’Italia ha una bassa incidenza di tubercolosi (6,5/100.000 nel 2017). In ambito scolastico vengono occasionalmente descritti outbreak: a Milano in una scuola primaria nel 2010 con 15 casi di TB attiva e 173 casi di infezione latente (ITBL) o quello verificatosi in due asili e in una scuola elementare delle Marche nel 2008 con 19 casi di TB e 43 casi di ITBL.</p>
 </sec>
 <sec>
  <title>MATERIALI E METODI</title>
  <p>Il 5 marzo 2019, un caso di TB polmonare in un bambino di 10 anni è stato riferito alle autorità sanitarie locali (caso 1) in una piccola città del Veneto (popolazione 10.975, incidenza locale TB 6,2/100.000).</p>
  <p>L’indagine sul possibile caso sorgente è stata avviata immediatamente, utilizzando l’approccio per cerchi concentrici, mediante screening dei contatti stretti, compagni di classe e insegnanti.</p>
  <p>I casi di TB segnalati alle autorità sanitarie locali tra gen. 2017 e dic. 2018, inoltre, sono stati controllati per identificare possibili casi epidemiologicamente correlati. Lo screening è stato eseguito secondo le linee guida nazionali.</p>
 </sec>
 <sec>
  <title>RISULTATI</title>
  <p>Un totale di 35 contatti stretti del caso 1, sono stati identificati e testati. Nessuna TB attiva è stata diagnosticata nelle 8 persone del nucleo familiare. 21 su 22 compagni di classe e uno dei 5 insegnati invece sono risultati TST + .</p>
  <p>Alla valutazione radiologica dei TST +, 6 su 22 compagni di classe avevano risultati compatibili con possibile diagnosi di TB con successiva conferma per 3 casi (definiti casi 3,4 e 9). Nessuno dei bambini era sintomatico o positivo al gastroaspirato. L’insegnante con TST + è stata diagnosticata con TB polmonare (caso 2): 50 anni, tosse non produttiva nell’ultimo mese senza ulteriore sintomatologia.</p>
  <p>Una donna fra i 4 insegnati rimanenti, seppur con TST-, aveva un quadro clinico fortemente suggestivo per patologia tubercolare. Nell’ipotesi di soggetto “anergico” è quindi stata sottoposta a ulteriore valutazione con riscontro radiologico di estesa TB cavitaria, segno dell’albero in fiore alla TAC e espettorato fortemente positivo per BK. È stata perciò considerata il caso 0 del focolaio. Dal caso 0 sono derivati complessivamente 10 TB e 41 ITBL su 781 soggetti testati, con un tasso di attacco stimato di 1,46% per TB e 5,98% per ITBL.</p>
 </sec>
 <sec>
  <title>CONCLUSIONI</title>
  <p>Questo è uno dei più grandi focolai scolastici di TB rilevati in Italia negli ultimi anni e ribadisce la necessità di migliorare la tempestività nell’identificazione di potenziali situazioni di rischio, con possibili spunti per una revisione delle correnti linee guida.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’efficiente utilizzo delle risorse sanitarie dipende anche dalla strategia organizzativa adottata. Gli interventi chirurgici possono essere in elezione o in emergenza/urgenza e possono essere effettuati in spazi fisici distinti o meno. Col fine di migliorare l’efficienza organizzativa, si è realizzata una simulazione del tempo di utilizzo di una sala operatoria dedicata esclusivamente all’attività trapiantologica (fegato, rene-pancreas) dell’Azienda Ospedaliera di Padova.</p>
 </sec>
 <sec>
  <title>MATERIALI E METODI</title>
  <p>Sono stati estratti dal database dell’Azienda Ospedaliera i tempi chirurgici relativi agli interventi trapiantologici eseguiti, in una piastra operatoria della stessa, nel 2017. Si è calcolato quante volte in un anno ciascuna fascia oraria è stata impegnata da un atto chirurgico, la distribuzione, la mediana, la moda ed il range interquartile (IQR) degli orari di inizio e di fine, per i trapianti di fegato e per quelli di rene-pancreas. Si è poi stimata l’occupazione oraria di un’ipotetica sala interamente trapiantologica (distinguendo tra giorni feriali e festivi) ed il numero, la durata e l’orario medio di inizio degli interventi che, per garantire l’attività assistenziale in caso di sovrapposizioni orarie, sarebbero erogati in una sala di appoggio.</p>
 </sec>
 <sec>
  <title>RISULTATI</title>
  <p>Nel 2017 sono stati effettuati 173 trapianti di rene-pancreas con distribuzione oraria bimodale e durata media dell’atto di 3 ore e 16 minuti. Considerando le ore totali di attività chirurgica per la suddetta attività in un anno, il 77% di quest’ultime ha insistito nella fascia oraria 11:00/19:00 (il 92,9% dalle 9:00 alle 21:00). I trapianti di fegato nello stesso anno sono stati 109 con orario mediano di inizio pari alle 9:25 (IQR: 4:05) e di fine alle 16:00 (IQR: 5:25). Il 64,9% delle ore totali annuali ha insistito nella fascia oraria 7:00-15:00 (l’84,8% in quella 7:00-19:00). Simulando l’erogazione di questi interventi in un’unica sala, si è stimato che si sarebbero erogati 225 atti (di cui 186 nei giorni feriali) con un utilizzo medio giornaliero della sala pari a 3 ore e 4 minuti. La sala di appoggio sarebbe stata attivata per 57 interventi con durata media di 4 ore (al 52,4% tra le 13:00 e le 17:00).</p>
 </sec>
 <sec>
  <title>CONCLUSIONI</title>
  <p>L’analisi suggerisce che per garantire l’attività trapiantologica sia raccomandata la disponibilità di una sala dedicata, associata ad una sala di appoggio per la gestione di eventuali contemporaneità. Per efficientare le risorse a disposizione si prevede di associare attività chirurgiche di durata compatibile con i tempi di pre-allerta tipici del trapianto.</p>
 </sec>
</abstract>

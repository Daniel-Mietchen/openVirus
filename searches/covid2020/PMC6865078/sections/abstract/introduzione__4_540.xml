<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il fumo rappresenta uno dei principali fattori di rischio per numerose patologie dell’apparato respiratorio e cardiovascolare. L’OMS indica il fumo come principale causa di morte evitabile, attribuendo ad esso il 15% di tutti i decessi, l’80% dei tumori polmonari e il 30% di infarti e bronchiti croniche. Sono dimostrati inoltre gli effetti nocivi del fumo passivo sulla salute. L’Ospedale e gli altri luoghi di cura rappresentano ambienti ideali in cui promuovere stili di vita sani riducendo l’abitudine al fumo da parte dei dipendenti. La Direzione Medica ha promosso un’indagine sulle abitudini al fumo dei dipendenti dell’Ospedale di Molfetta (ASL BA) al fine di sviluppare una maggiore consapevolezza della problematica e promuovere momenti di informazione e sensibilizzazione.</p>
 </sec>
 <sec>
  <title>MATERIALI E METODI</title>
  <p>È stata condotta una survey in tutte le UU.OO. Per la raccolta dei dati è stato utilizzato un questionario standardizzato redatto dal personale della Direzione Medica e distribuito a tutti i dipendenti dell’Ospedale. Nella definizione dello status di fumatore o ex fumatore, si è fatto riferimento alle definizioni del CDC di Atlanta. I risultati sono stati inseriti in un database FileMakerPro e i dati, analizzati con software Stata 15.</p>
 </sec>
 <sec>
  <title>RISULTATI</title>
  <p>Sono stati intervistati 248 dipendenti, 101 uomini (40,7%) e 147 donne (59,3%). La media dell’età degli intervistati è di 49,6 anni. I fumatori nell’Ospedale rappresentano il 19% dei dipendenti intervistati (48% donne, 52% uomini). Il 36% di questi ha dichiarato di fumare durante l’orario di lavoro, seppur all’esterno dell’Ospedale. Gli ex fumatori rappresentano il 42% del totale. Ben 49 (19,7%) operatori ha dichiarato di aver smesso di fumare da più di 6 mesi. La percentuale dei fumatori tra il personale del comparto sanitario è del 24% mentre tra i Medici scende al 17%. Gli Operatori fumatori nelle UU.OO. di Emergenza/Urgenza (Pronto Soccorso e Sala Operatoria) è del 34%, mentre quelle dei fumatori in area Medica (21%) e Chirurgica (20%) appaiono sovrapponibili.</p>
 </sec>
 <sec>
  <title>CONCLUSIONI</title>
  <p>Dall’indagine è emerso che il problema del fumo tra gli Operatori Sanitari è ancora di forte attualità. La maggiore percentuale di fumatori nelle Unità di Emergenza è indicativa della problematica stress-lavoro correlato. Alla luce dei risultati appare quindi opportuno promuovere momenti di informazione e sensibilizzazione degli operatori sui danni alla salute causati dal fumo e sui corretti stili di vita per favorire una maggiore compliance anche dei pazienti a cui viene consigliato di smettere di fumare e che considerano gli Operatori Sanitari un esempio da seguire.</p>
 </sec>
</abstract>

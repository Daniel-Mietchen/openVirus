<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le infezioni correlate all’assistenza (ICA) sono il più frequente evento avverso in ambito ospedaliero con un trend epidemiologico in progressione ed un impatto clinico ed economico rilevante. L’obiettivo di questo studio è stato quello di condurre un’indagine di prevalenza puntuale all’interno dell’Azienda Ospedaliera Universitaria Policlinico Umberto I di Roma con lo scopo di stimare la prevalenza delle ICA e dell’uso di antimicrobici, e identificare le maggiori aree critiche su cui programmare interventi per il miglioramento della qualità dell’assistenza.</p>
 </sec>
 <sec>
  <title>MATERIALI E METODI</title>
  <p>Per la raccolta dei dati, avvenuta nel mese di novembre 2018, è stata utilizzata la versione più recente del protocollo dell’indagine di prevalenza puntuale dell’ECDC, che fornisce una metodologia standardizzata per la raccolta di informazioni relative ai reparti di degenza, ai pazienti, all’utilizzo di antimicrobici, alle ICA e alle resistenze antimicrobiche. È stata condotta un’analisi descrittiva di tutte le variabili disponibili. L’analisi univariata è stata eseguita per valutare possibili associazioni tra tali variabili e l’insorgenza di ICA. Le variabili con un livello di significatività inferiore a p = 0.25 sono state inserite in un modello di regressione logistica multivariata.</p>
 </sec>
 <sec>
  <title>RISULTATI</title>
  <p>Dei 799 pazienti inclusi nello studio il 13.3% presentava almeno un’ICA al momento della rilevazione dei dati. Il numero totale di ICA riscontrate è stato di 123 e di queste 38 erano device correlate. Le infezioni più frequentemente diagnosticate sono state quelle del torrente ematico (30.9%). Dei 125 microrganismi isolati, il 32.0% apparteneva alla famiglia delle Enterobacteriaceae e tra questi Klebsiella pneumoniae è stato il microrganismo più comunemente associato alla presenza di ICA. Inoltre al momento della survey, il 49.1% dei pazienti stava ricevendo terapia antimicrobica e il 21.7% degli antibiotici prescritti appartenevano alla classe delle penicilline. L’analisi multivariata ha evidenziato un’associazione significativa tra la presenza di ICA e l’utilizzo di device (OR = 34.30; IC95%:3.69-318.66), la durata di degenza (OR = 1.01; IC95%:1.00-1.02), l’esposizione a profilassi antimicrobica (OR = 0.23; IC95%:0.11-0.47).</p>
 </sec>
 <sec>
  <title>CONCLUSIONI</title>
  <p>Dai risultati dello studio è emersa una prevalenza di ICA di circa il doppio rispetto alla media europea. L’indagine, mediante l’utilizzo di una metodologia standardizzata, ha permesso non solo di stimare la prevalenza puntuale di ICA e l’utilizzo di antibiotici ma anche di identificare reparti critici ad alto rischio per lo sviluppo di ICA dove implementare misure di prevenzione e controllo delle infezioni e dove effettuare un monitoraggio continuo per valutare l’efficacia di questi interventi.</p>
 </sec>
</abstract>

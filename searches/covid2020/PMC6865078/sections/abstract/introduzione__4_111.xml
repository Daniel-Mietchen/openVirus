<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’urban sprawl è un fenomeno che si ritrova in alcuni centri urbani caratterizzati da una bassa densità di popolazione e dalla dipendenza dall’automobile. È stato dimostrato che l’urban sprawl può avere impatti negativi sull’ambiente, sull’economia e sulla salute umana. La formulazione di un indice che misuri il livello di sprawl è spesso legata alle caratteristiche del territorio interessato. In Italia non è ancora stato validato alcun indice che consenta la rilevazione del livello di sprawl nelle aree urbane. L’obiettivo dello studio è di formulare e validare un indice di sprawl/compattezza per i comuni siciliani e valutare la sua associazione con la mortalità per tutte le cause e specifica.</p>
 </sec>
 <sec>
  <title>MATERIALI E METODI</title>
  <p>È stato condotto uno studio ecologico nei 110 comuni siciliani. Al fine di formulare un indice di sprawl/compattezza è stata utilizzata la principal component analysis considerando le variabili di 4 domini: attività lavorativa, densità abitativa, superficie coperta, uso misto del territorio (censimento 2011, ISTAT). La validazione dell’indice è stata realizzata tramite una correlazione tra le modalità di trasporto urbano (pubblico e privato) e l’indice di sprawl/compattezza. Un’analisi di regressione lineare è stata condotta per valutare l’associazione tra lo sprawl/compattezza, gli outcomes di mortalità e la deprivazione socio-economica.</p>
 </sec>
 <sec>
  <title>RISULTATI</title>
  <p>L’attività lavorativa supporta il 31% della varianza dell’indice di sprawl/compattezza, seguito da densità abitativa (25%), superficie coperta (12%) ed uso misto del territorio (9%). Nel processo di validazione dell’indice, il trasporto pubblico ha una relazione inversa con lo sprawl (p &lt; 0,001) mentre il trasporto privato una relazione diretta con lo sprawl (p &lt; 0,001). All’analisi multivariata, dopo aver controllato per la deprivazione socio-economica e la mortalità generale, la mortalità cardiovascolare è stato l’unico outcome direttamente associato con l’incremento dell’indice di sprawl nei comuni siciliani (OR = 0,0068, &lt; 0,001).</p>
 </sec>
 <sec>
  <title>CONCLUSIONI</title>
  <p>Questo studio, condotto su tutti i Comuni della regione Sicilia, sottolinea la necessità di un continuo monitoraggio dell’urban sprawl al fine di valutarne l’evoluzione nel tempo e la relazione con un importante outcome di salute come la mortalità cardiovascolare. Le nostre analisi evidenziano una importante associazione con la mortalità cardiovascolare anche se sarebbe necessario correggere per fattori legati allo stile di vita che non sono disponibili a livello dei comuni siciliani. L’individuazione di un indice di sprawl è utile nel fornire un’evidenza ai policymakers per individuare e supportare le strategie e le azioni da implementare per migliorare la qualità della vita nelle aree urbane con un approccio multisettoriale.</p>
 </sec>
</abstract>

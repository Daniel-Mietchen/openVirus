<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>In Italia, la lotta all’AIDS e all’infezione da HIV rimane una priorità di Sanità Pubblica, come peraltro rimarcato dal nuovo PNAIDS. Dati della sorveglianza europea e italiana mostrano un aumento del numero di soggetti di età &gt; 50 anni con nuova diagnosi/infezione da HIV (23% delle notifiche in Italia nel 2017). Inoltre, recenti studi hanno evidenziato che, nelle fasce d’età più adulte, sintomi suggestivi di infezione da HIV AIDS vengono spesso sottovalutati o misconosciuti e che la risposta immunitaria risulta significativamente ridotta, così come l’efficacia della terapia.</p>
  <p>Obiettivo dello studio è stato quello di valutare le caratteristiche clinico-epidemiologiche degli ultracinquantenni con nuova diagnosi/infezione da HIV in Puglia.</p>
 </sec>
 <sec>
  <title>METODI</title>
  <p>Sono stati analizzati i dati del Sistema di Sorveglianza delle nuove diagnosi/infezioni da HIV in Puglia negli anni 2007-2018.</p>
  <p>I dati relativi ai soggetti di età &gt; 50 anni sono stati analizzati e confrontati con quelli della fascia 15-49 anni mediante l’utilizzo del software STATA.</p>
 </sec>
 <sec>
  <title>RISULTATI</title>
  <p>Complessivamente, sono state segnalate 1.976 nuove diagnosi/infezioni da HIV. Il 14% di tutte le notifiche (n = 277) riguardava soggetti ultracinquantenni, con un’incidenza media di 1,4 casi/100.000 abitanti. Si trattava prevalentemente di maschi (82,7%) italiani (94,2%). Nel 52,7% dei casi, la trasmissione dell’infezione è avvenuta per via eterosessuale (37,9% maschi, 14,8% femmine) e nel 28,5% attraverso rapporti tra MSM (maschi che hanno rapporti sessuali con maschi).</p>
  <p>I principali motivi di effettuazione del test risultavano: presenza di sintomi suggestivi di HIV/AIDS (35,4%), accertamenti per altra patologia (22,4%) e screening (14,8%).</p>
  <p>Tra i &gt; 50 anni, il 39,7% risultava già in AIDS alla diagnosi rispetto al 19,2% della fascia 15-49 anni (p &lt; 0,001). Inoltre, una quota significativamente maggiore di &gt; 50 anni (71,8%) rispetto ai 15-49 anni (56,7%) presentava un numero di linfociti &lt; 350 cell/ml (p &lt; 0,01).</p>
 </sec>
 <sec>
  <title>CONCLUSIONI</title>
  <p>I dati della sorveglianza hanno evidenziato come gli ultracinquantenni abbiano contratto l’infezione prevalentemente per via eterosessuale rispetto alla fascia 15-49 anni, in cui prevaleva la trasmissione tra MSM. La presentazione tardiva o in AIDS di questi soggetti suggerisce sia una scarsa percezione del rischio per HIV di questo target di popolazione, sia la sottovalutazione dello stesso da parte degli operatori sanitari che considerano i “grandi adulti” non più sessualmente attivi. L’aumento dell’aspettativa di vita ha indotto profondi cambiamenti negli stili di vita anche di questi soggetti. È necessario, pertanto, promuovere campagne di prevenzione mirate anche a questa popolazione target e implementare la formazione degli operatori sanitari sulla base del modificato pattern epidemiologico dell’infezione da HIV.</p>
 </sec>
</abstract>

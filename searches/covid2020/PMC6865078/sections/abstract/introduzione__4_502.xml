<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Secondo l’OMS, ogni anno il Rotavirus causa circa 2 milioni di ospedalizzazioni per gastroenteriti e circa 600.000 decessi nei bambini con età inferiore a 5 anni per diarrea e disidratazione in tutto il mondo. In Italia il Rotavirus è causa dell’80% delle gastroenteriti virali in età prescolare nonché di circa 10 decessi ogni anno. Vaccini attualmente disponibili sono il Rotarix e il Rotateq. Scopo dello studio è valutare l’adesione, a seguito di adeguato counselling, dei genitori/tutori in occasione del primo incontro con il paziente pediatrico, alla vaccinazione non obbligatoria anti-Rotavirus, presso il Servizio Vaccinazioni di L’Aquila.</p>
 </sec>
 <sec>
  <title>MATERIALI E METODI</title>
  <p>È stato effettuato un counselling in occasione della prima seduta vaccinale sotto forma di colloquio di gruppo, con particolare attenzione all’esposizione di dati relativi alle percentuali di infezione, alle percentuali di efficacia del vaccino (Rotarix 85% e Rotateq 74%), agli effetti collaterali del vaccino e alle precauzioni da adottare a seguito della vaccinazione, nonché a eventuali dubbi e perplessità dei genitori. È stata inclusa nello studio tutta l’utenza recatasi presso il Servizio Vaccinazioni di L’Aquila nel periodo compreso tra il 1/11/2018 e il 29/05/2019. La valutazione delle adesioni è stata estrapolata sia da supporto informatico (Clic prevenzione ASL1-Abruzzo), sia da documentazione cartacea (cartelle cliniche e registri). Essendo il range temporale limitato dalla precedente indisponibilità del vaccino, si è scelto di considerare, come indice di adesione, la somministrazione della sola prima dose di vaccino anti-Rotavirus.</p>
 </sec>
 <sec>
  <title>RISULTATI</title>
  <p>Candidabili alla vaccinazione (nuovi nati tra il 23/08/2018 e il 28/02/2019) risultavano essere 432, tra questi 422 hanno effettuato il primo vaccino esavalente (obbligatorio). Il numero di somministrazioni anti rotavirus è stato di 298, la copertura sul totale anagrafico dei candidabili è risultata del 68.9%. Volendo considerare invece l’effettivo numero di utenti che hanno iniziato il ciclo vaccinale obbligatorio in tempo utile per co-somministrare l’anti-Rotavirus, la percentuale sale al 70.6%.</p>
 </sec>
 <sec>
  <title>CONCLUSIONI</title>
  <p>Dai dati a disposizione e dagli obiettivi di copertura posti dall’Istituto Superiore di Sanità (≥60%) tramite la circolare del 9 marzo 2017, che ha previsto per tutte le regioni e province autonome l’introduzione della vaccinazione anti-Rotavirus a tutti i nuovi nati a partire dalla coorte 2018, si evidenzia un buon trend di adesione presso il Servizio Vaccinazioni di L’Aquila. Ci si aspetta un aumento delle adesioni contestualmente all’ottimizzazione delle strategie comunicative per la percezione del rapporto rischio/beneficio, in linea con gli obiettivi della circolare ministeriale (≥ 75%).</p>
 </sec>
</abstract>

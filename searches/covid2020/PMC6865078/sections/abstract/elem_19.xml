<?xml version="1.0" encoding="UTF-8"?>
<abstract>
 <p>La principale sfida che i servizi sanitari debbono oggi raccogliere è quella del contrasto delle patologie croniche ed il Piano Nazionale della Cronicità (PNC, 
  <xref rid="art020_ref2" ref-type="bibr">2016</xref>) disegna la strategia da perseguire per il raggiungimento di tale obiettivo. Il nucleo di tale documento può essere così sintetizzato: contribuire al miglioramento della qualità della vita dei soggetti della comunità delineando un sistema mirato a prevenire e gestire la cronicità attraverso la promozione di interventi centrati sulla persona ed orientati alla piena responsabilizzazione di tutti gli attori dell’assistenza.
 </p>
 <p>Esso tiene conto dei diversi modelli proposti dalla letteratura per la prevenzione e gestione della cronicità a partire dalla Piramide di Kaiser (Osakidetza, 
  <xref rid="art020_ref3" ref-type="bibr">2010</xref>), che differenzia la popolazione in sottogruppi sulla base dello stadio di sviluppo della patologia cronica e dei conseguenti interventi che è necessario attivare, che viene riletta alla luce dell’ICCC (Innovative Care and Chronic Conditions Framework) (WHO, 
  <xref rid="art020_ref7" ref-type="bibr">2002</xref>) che vi aggiunge una visione focalizzata sulle “policies” intese come i processi e le linee di condotta che è necessario mettere in atto per ottenere il risultato desiderato.
 </p>
 <p>Concentrando l’attenzione su quest’ultimo modello non può sfuggire ai professionisti di Sanità Pubblica che le policies a cui si fa riferimento affondano le proprie radici nella cultura che negli ultimi due decenni è stata prodotta dalla letteratura dell’area della Promozione della Salute. In testa al modello troviamo i principi che forniscono Struttura ai processi che vanno attivati: rafforzare le alleanze, sviluppare le risorse umane, costruire integrazione, garantire supporto alle leadership. Il cuore del modello è centrato intorno all’idea che, per ottenere migliori risultati di salute nel controllo delle malattie croniche, sia necessario che tra i “blocchi” della fondamentale triade su cui si fonda il “macro-sistema” salute – pazienti e familiari, team dei servizi di assistenza e comunità – si costruiscano partnership in grado di avviare nel complesso del sistema quella nuova cultura che permetta a tutti gli attori di possedere la motivazione, l’informazione e la preparazione necessari a gestire la patologia cronica.</p>
 <p>Promuovere salute a partire dai servizi sanitari vuole quindi dire, accogliendo la sfida proposta dal PNC, costruire Buone Pratiche che “diano gambe” a tali policies perché queste non rimangano meri enunciati. Raccogliere e valutare esperienze che sembrano rispondere ai principi proposti dall’ICCC, per tutti i sottogruppi individuati dalla Piramide di Kaiser, è quindi lo sforzo a cui tutti siamo chiamati a contribuire.</p>
 <p>In linea con la sfida proposta si pongono il concetto di “health literate” e di “health care organizzation” di cui ci parlerà la collega Lorini e l’esperienza della ulss 2 Marca Trevigiana di cui ci parlerà la dott.ssa Mazzetto.</p>
 <p>Lorini: il PNC prevede che il soggetto – sia esso malato o a rischio – sia in grado di comprendere come gestire la propria condizione e come muoversi tra i vari nodi della rete. Questa capacità di comprensione non deve essere data per scontata, così come quella degli operatori e del sistema sanitario di farsi comprendere. Per il raggiungimento degli obiettivi del Piano risulta quanto mai calzante introdurre i concetti di alfabetizzazione sanitaria (health literacy - HL) e di organizzazioni sanitarie alfabetizzate (health literate health care organization - HLHO). La stessa Organizzazione Mondiale di Sanità ha identificato la alfabetizzazione sanitaria, che consiste nelle conoscenze, nella motivazione e nelle competenze delle persone per accedere, comprendere e mettere in pratica le informazioni sulla salute, come uno dei pilastri per la programmazione di azioni per la prevenzione delle malattie croniche. La HL è la risultante tra le abilità individuali e l’interazione con i servizi sanitari e altre istituzioni sociali: non riguarda solo le persone ma è anche integrata nelle strutture organizzative e nei sistemi sociali (Sorensen, 
  <xref rid="art020_ref5" ref-type="bibr">2018</xref>). Pertanto, nei servizi sanitari centrati sulle persone – e non soltanto sui pazienti – i professionisti della salute devono cambiare la loro mentalità, focalizzandosi sulle abilità del sistema per venire incontro alla complessità degli individui con differente livello di alfabetizzazione sanitaria. Ciò risulta particolarmente rilevante oggi e lo sarà ancora di più nel futuro, in vista della sempre maggiore evoluzione tecnologica, scientifica e organizzativa in sanità, che genera complessità, e della transizione demografica ed epidemiologica in atto. I sistemi sanitari attuali, generalmente complessi, sono disegnati basandosi sull’assunto che i loro utilizzatori abbiano un livello adeguato di alfabetizzazione sanitaria, assunto che si scontra con una popolazione sempre più vecchia, con disabilità fisiche e cognitive, con bisogni di salute complessi, con una quota rilevante di soggetti con lingua madre diversa dall’italiano. Secondo la definizione di Brach (
  <xref rid="art020_ref1" ref-type="bibr">2012</xref>), le organizzazioni sanitarie health literate sono user-friendly, accessibili e comprensibili da parte di utilizzatori con diverso livello di alfabetizzazione sanitaria, con forte attenzione alle modalità comunicative e alla verifica della comprensione del messaggio da parte del ricevente. Un sistema sanitario health literate, non solo è comprensibile ai cittadini, ma contribuisce ad aumentare il livello di alfabetizzazione sanitaria individuale, favorendo la riduzione delle disuguaglianze.
 </p>
 <p>L’OMS, nell’ambito dell’ European Health Information Initiative (EHII) e in linea con Health 2020, ha definito l’Action Network on Measuring Population and Organizational Health Literacy (M-POHL Network). La rete, di qui fa parte anche l’Italia (Ministero della Salute e Istituto Superiore di Sanità) mira a indagare l’alfabetizzazione sanitaria in Europa, sia a livello individuale che a livello organizzativo, come prerequisiti per realizzare policies e interventi efficaci.</p>
 <p>Mazzetto: un’esperienza coerente con il modello, che ha proposto la promozione dell’attività fisica come supporto terapeutico e/o preventivo delle lombalgie acute o delle riacutizzazioni della lombalgia cronica, è stata sperimentata in due gruppi di operatori sanitari dipendenti dall’ospedale di Treviso, Azienda ulss 2 Marca Trevigiana.</p>
 <p>Un primo gruppo di operatori con diagnosi di lombalgia selezionati dal medico competente aziendale veniva valutato dal fisiatra e successivamente avviato ad un training in palestra guidato da un laureato in scienze motorie che consisteva in due sedute pratiche seguite dalla prescrizione di esercizio da autogestire al proprio domicilio con il supporto di un manuale.</p>
 <p>Un secondo gruppo di operatori a rischio di lombalgia per età e/o mansioni che includevano la movimentazione di carichi, veniva avviato ad un percorso di coaching breve per aumentare l’ attività fisica.</p>
 <p>Ad entrambi i gruppi veniva anche fornito un ampio ventaglio di indirizzi di strutture sportive in partnership formalizzata con l’azienda ulss, distribuite nel territorio, alle cui attività potevano accedere con tariffa scontata. La valutazione a breve e medio termine quantitativa e qualitativa mostrava, oltre al gradimento dei percorsi, un significativo incremento dell’attività fisica in tutti i sottogruppi di operatori reclutati, in particolare sia in quelli precedentemente sedentari sia in quelli insufficientemente attivi, congiuntamente ad un incremento nei punteggi di autoefficacia.</p>
 <p>La sintesi tra modello biomedico (intervento educativo e training focalizzato sul paziente) e modello ecologico (intervento sul gruppo, nel luogo di lavoro e la costruzione di opportunità ‘ambientali’ nella comunità) nelle patologie multifattoriali, di cui la lombalgia è un esempio, sembra essere la strategia piu’ efficace per un aumento dell’ empowerment delle persone.</p>
 <p>Il convegno Nazionale HPH che si terrà quest’anno a Torino il giorno 8 novembre vuole appunto essere una “palestra”, più che una “vetrina”, in cui gli operatori sanitari potranno presentare le loro esperienze discutendole anche con l’ambizione di costruire, in un futuro non troppo lontano, una “comunità di pratiche”. Il gruppo del Piemonte si è preparato nel corso dell’ultimo anno a questo appuntamento con una serie di incontri seminariali che hanno permesso di mettere in comune, con operatori sanitari ed associazioni dei pazienti, i principali elementi della riflessione che si voleva avviare e hanno dato loro l’opportunità di presentare le esperienze in atto o in avvio che sembravano rispondere ai principi enunciati dal PNC.</p>
</abstract>

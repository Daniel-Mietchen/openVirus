<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nonostante i vantaggi derivanti dall’ immunizzazione materna, la vaccinazione in gravidanza non è ancora una pratica routinaria. Le cause maggiormente associate alla bassa copertura vaccinale sono la mancata raccomandazione da parte del personale sanitario e la convinzione della gestante che la vaccinazione durante la gravidanza abbia effetti rischiosi sul feto. L’ostetrica gioca un ruolo critico nell’informare e nel rassicurare le donne in merito all’uso dei vaccini in gravidanza. È dimostrato infatti che una raccomandazione del medico e di altre figure sanitarie incide favorevolmente sull’accettazione della vaccinazione materna. Al fine di determinare i principali ostacoli alla protezione delle donne gravide e dei nascituri, abbiamo voluto documentare le conoscenze e le attitudini alle pratiche vaccinali durante la gravidanza delle studentesse del corso di laurea in “Ostetricia” prima e dopo un intervento formativo sul tema vaccinazione.</p>
 </sec>
 <sec>
  <title>MATERIALI E METODI</title>
  <p>Sono stati somministrati alle studentesse del corso di laurea in Ostetricia dei questionari per valutare la loro conoscenza sul tema delle vaccinazioni, soprattutto in gravidanza. Alla somministrazione del questionario è seguito un intervento di formazione al termine del quale sono stati nuovamente proposti i questionari al fine di valutare l’efficacia dell’intervento.</p>
 </sec>
 <sec>
  <title>RISULTATI</title>
  <p>I risultati ottenuti hanno evidenziato che il 94,3% delle future ostetriche sono favorevoli a consigliare le vaccinazioni in gravidanza ma circa il 62,8% non si sente in grado di fornire informazioni adeguate a riguardo. L’intervento formativo ha ottenuto un largo consenso (100%) raggiungendo l’obiettivo sperato, infatti, le studentesse dichiarano che le informazioni ricevute hanno modificato alcune loro convinzioni (85,7%) e migliorato la loro preparazione (100%). In particolare, la percentuale di studentesse con una corretta conoscenza delle vaccinazioni obbligatorie è passata da 8,6% a 65,7%, ed ancora, la percentuale di studentesse con una corretta conoscenza delle vaccinazioni consigliate in gravidanza è passata da 17,1% a 68,6%</p>
 </sec>
 <sec>
  <title>CONCLUSIONI</title>
  <p>Per implementare la vaccinazione in gravidanza è fondamentale che la donna sia correttamente informata su rischi e benefici della vaccinazione. Perché ciò accada è necessario che le figure professionali a cui si affida, ostetriche, medici e ginecologi, siano in grado di far comprendere l’importanza della vaccinazione e come questa può proteggere il neonato. Purtroppo, come emerge anche dai nostri dati, a volte queste figure professionali non sono adeguatamente formate in tema di vaccinazioni, da qui la necessità di attuare interventi formativi efficaci che chiariscano e rafforzino le conoscenze su questo importante tema di sanità pubblica.</p>
 </sec>
</abstract>

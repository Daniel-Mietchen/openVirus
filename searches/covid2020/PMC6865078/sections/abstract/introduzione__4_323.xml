<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le stime di numerosità delle popolazioni sono fondamentali in epidemiologia poiché permettono il calcolo di misure di frequenza e di rischio. Vi è tuttavia il sospetto che stime di popolazione poco accurate possano influenzare differenze tra i tassi di incidenza osservati in periodi diversi. Obiettivo di questo lavoro è stato quello di valutare l’impatto che potrebbe avere la variabilità della numerosità di popolazione, legata a stime potenzialmente inaccurate, sui tassi di incidenza tra anni consecutivi.</p>
 </sec>
 <sec>
  <title>MATERIALI E METODI</title>
  <p>Sono stati utilizzati dati ISTAT che hanno incluso per il 2002-2015 stime di popolazione ottenute dai bilanci demografici comunali e per il 2002-2011 stime intercensuarie, ottenute sulla base della ricostruzione della popolazione tra i censimenti 2001 e 2011. Per la simulazione, sono stati considerati gli anni dal 2011 al 2014. Per ogni anno (“anno indice”), si sono calcolati casi fittizi di outcome applicando tassi di incidenza fissati arbitrariamente (da 1/100.000 a 1.000/100.000) ed il numero di casi riscontrato nell’anno indice è stato utilizzato come numeratore per l’anno successivo. Per ciascun confronto tra anni consecutivi, si sono calcolati i rischi relativi (RR) e IC95%.</p>
 </sec>
 <sec>
  <title>RISULTATI</title>
  <p>Dal 2002 al 2011 il confronto annuale tra dati di ricostruzione intercensuale e dati comunali evidenzia una notevole discrepanza tra le due fonti, pari a 1.261.752 residenti. Nel 2012 si è registrata una diminuzione della popolazione in tutte le regioni italiane (da – 4,0% per il Lazio a – 0,73% per il Trentino-Alto Adige) mentre nel 2014 tutte le regioni hanno registrato un aumento della popolazione che va dal + 5,6% (Lazio) a + 0,38% (Basilicata). La simulazione ha evidenziato che con tassi di incidenza &gt; 100/100.000 sia nel 2012 che nel 2014, a parità di casi rispetto all’anno indice, si sono ottenute differenze significative sia per l’Italia che per molte regioni italiane.</p>
 </sec>
 <sec>
  <title>CONCLUSIONI</title>
  <p>La simulazione condotta in questo studio sembra confermare che, quando si valutano malattie con tassi di incidenza &gt; 100/100.000, si possono trovare differenze significative imputabili ad inaccuratezza nella stima della numerosità della popolazione. Va notato che l’ISTAT ha chiarito che, tra il 2011 e il 2014, la variabilità delle dimensioni della popolazione potrebbe essere attribuibile ad alcune discrepanze tra dati del censimento e popolazione legale dei comuni. Il presente studio evidenzia pertanto che negli studi epidemiologici l’attenzione rivolta all’accertamento dell’accuratezza del numeratore non può essere considerata sufficiente a garantire stime accurate quando i denominatori sono fluttuanti e potenzialmente inaccurati.</p>
 </sec>
</abstract>

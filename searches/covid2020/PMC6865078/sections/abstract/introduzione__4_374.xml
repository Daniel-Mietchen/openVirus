<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’immunizzazione attiva del personale sanitario rappresenta uno degli interventi più sicuri ed efficaci per il controllo delle infezioni nosocomiali e comporta benefici per effetto diretto sui soggetti vaccinati, e in modo indiretto, riducendo la circolazione di patogeni.</p>
 </sec>
 <sec>
  <title>MATERIALI E METODI</title>
  <p>La ASL Brindisi a dicembre 2017 ha avviato un programma di sensibilizzazione alla vaccinazione negli operatori sanitari (OS) con diversi step. In occasione della campagna vaccinale antinfluenzale 2017/18 è stata deliberata l’apertura di un ambulatorio vaccinale dedicato agli OS della stessa Azienda. Tale apertura è stata comunicata tramite vari mezzi (mail aziendale, portale del dipendente, avvisi esposti sui marcatempo). Sono quindi stati coinvolti i medici competenti della ASL che hanno promosso tutte le vaccinazioni previste da Piano Nazionale Prevenzione Vaccinale 2017-2019 e raccolto il consenso e il dissenso informato alla vaccinazione. Infine a dicembre 2018 è stata deliberata l’apertura sperimentale di un ambulatorio vaccinale presso il P.O. Perrino di Brindisi e promossa la vaccinazione itinerante nei reparti dello stesso Presidio.</p>
 </sec>
 <sec>
  <title>RISULTATI</title>
  <p>Nel corso dell’anno 2017 nessun OS suscettibile per morbillo, parotite, rosolia o varicella ha aderito alla vaccinazione, solo 2 OS suscettibili per epatite B si sono vaccinati, nessuno ha aderito alla vaccinazione per pertosse, il 3.6% degli OS ha aderito alla vaccinazione antinfluenzale. Nel corso dell’anno 2018 hanno aderito alla vaccinazione per epatite B 7 OS risultati suscettibili, per morbillo, parotite, rosolia 16 OS risultati suscettibili, per varicella 2 OS risultati suscettibili, e per pertosse 56 operatori sanitari. Per quanto attiene la campagna di vaccinazione antinfluenzale 2018/19, sono stati vaccinati 408 OS (CV 11,7%). Da gennaio 2019 a maggio 2019 presso l’ambulatorio vaccinale del P.O. Perrino si sono sottoposti a vaccinazione per MPR 23 operatori suscettibili, per varicella 6 operatori, per epatite B 13 suscettibili, 51 OS per dTap. Inoltre, nel mese di dicembre 2018 hanno usufruito della vaccinazione itinerante per dTap 15 OS del reparto di Terapia Intensiva Neonatale (CV 50%).</p>
 </sec>
 <sec>
  <title>CONCLUSIONI</title>
  <p>Le azioni intraprese dal SISP hanno portato ad un significativo incremento degli accessi vaccinali da parte degli OS. L’attivazione di ambulatori dedicati, la vaccinazione in ospedale, ovvero all’interno della stessa sede lavorativa, il lavoro sinergico con la figura del medico competente, l’utilizzo del dissenso informato alla vaccinazione, hanno influito notevolmente sull’adesione alle vaccinazioni raccomandate. Un limite del presente studio è rappresentato dalla mancata conoscenza del numero di operatori suscettibili per malattia, che non permette il calcolo delle coperture vaccinali.</p>
 </sec>
</abstract>

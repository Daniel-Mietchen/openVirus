<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Una ventilazione della sala operatoria e una filtrazione dell’aria adeguate sono importanti misure per prevenire le infezioni del sito chirurgico e ridurre conseguentemente le degenze e la spesa sanitaria. Al fine di identificare come cambiamenti nel sistema di aerazione possano influenzare la qualità dell’aria nelle sale operatorie, è necessario condurre ricerche specifiche al loro interno. Questo studio punta a verificare come un dispositivo mobile di filtrazione dell’aria possa incidere sulla qualità dell’aria a seconda del suo posizionamento.</p>
 </sec>
 <sec>
  <title>MATERIALI E METODI</title>
  <p>È uno studio descrittivo condotto durante i mesi di Aprile e Maggio 2018 presso il Policlinico “S.Maria Alle Scotte” di Siena. Abbiamo misurato i flussi aerei attraverso le bocchette sia della sala operatoria che di un innovativo strumento mobile di filtrazione dell’aria, comprendente un reattore cristallino UVC brevettato e un filtro HEPA. Tramite un programma di simulazione CAD 3D (SolidWorks 2017) all’interno del quale è stata ricostruita la sala, abbiamo simulato le interazioni tra flussi d’aria.</p>
 </sec>
 <sec>
  <title>RISULTATI</title>
  <p>Lo strumento ha influenzato con successo la dinamica dei flussi originariamente generata dal sistema d’areazione della sala. Le simulazioni hanno mostrato che se il dispositivo veniva posto a ridosso della parete e orientato con la ripresa verso l’ingresso della sala e l’emissione verso il tavolo operatorio, l’aria poteva entrare dall’esterno poiché il flusso in ingresso prevaleva su quello dovuto al gradiente pressorio tra sala e ambienti circostanti. Se lo strumento invece veniva posizionato presso il centro della sala, orientando la ripresa verso il tavolo operatorio e il flusso in uscita verso l’ingresso, all’apertura della porta prevaleva il flusso d’aria verso l’esterno, potenziando la capacità di allontanamento degli agenti contaminanti.</p>
 </sec>
 <sec>
  <title>CONCLUSIONI</title>
  <p>Differenti posizionamenti del dispositivo mobile, generanti flussi extra di aria filtrata all’interno di sale operatorie, potrebbero avere un impatto significativo sulla fluidodinamica; quest’ultima, a sua volta, influenzare aspetti critici dell’outcome chirurgico. Al fine di perfezionare l’efficienza, la scelta di posizione e orientamento dello strumento dovrebbero essere supportate da misurazioni ambientali specifiche per sala.</p>
 </sec>
</abstract>

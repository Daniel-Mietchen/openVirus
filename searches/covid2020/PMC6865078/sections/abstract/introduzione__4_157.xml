<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’uso del Framingham Risk Score (FRS) permette di stratificare i soggetti in 3 categorie sulla base della probabilità di sviluppare eventi CV a 10 anni: 1) basso rischio (FRS &lt; 10%); 2) rischio intermedio (FRS 10%-19%); 3) alto rischio (FRS &gt; 20%). Un’ampia meta-analisi condotta sui dati di 24.955 uomini e 23.339 donne (Ankle Brachial Index Collaboration) ha dimostrato che l’Indice Caviglia-Braccio (ABI) in aggiunta al FRS riclassifica i soggetti di sesso femminile con maggiore accuratezza e ne modifica le indicazioni al trattamento preventivo. Obiettivo di questa analisi è valutare la costo-efficacia dell’utilizzo dell’ABI nella prevenzione primaria.</p>
 </sec>
 <sec>
  <title>MATERIALI E METODI</title>
  <p>Un modello analitico decisionale è stato sviluppato per simulare il rischio CV dei soggetti di sesso femminile asintomatici, stratificati nelle 3 categorie (basso, intermedio e alto). Il modello confronta l’intervento di prevenzione primaria (trattamento dei soggetti a rischio intermedio e alto) sulla base della classificazione con FRS da solo o in associazione all’ABI. Gli eventi CV simulati sono stati: infarto del miocardio, stroke emorragico ed ischemico, angina e morte cardiovascolare. Le analisi sono state condotte su un orizzonte temporale di 10 anni e lifetime usando il punto di vista del SSN Italiano. Il modello valutava la costo-efficacia delle due strategie di classificazione del rischio CV generando un rapporto incrementale di costo-efficacia (ICER) espresso in € per QALY guadagnato.</p>
 </sec>
 <sec>
  <title>RISULTATI</title>
  <p>L’uso del FRS in associazione all’ABI determinava una riclassificazione a rischi più elevati nel 7% della popolazione femminile, con un relativo aumento di costi per paziente (€ 3.373 vs € 3.198) ma anche una maggiore efficacia (8.683 vs 8.689 QALY) su un orizzonte temporale di 10 anni. L’ICER prodotto da tale confronto era di € 47.065 per QALY, che diminuiva a € 4.756 per QALY con orizzonte temporale lifetime. Utilizzando come cut-off di rischio CV anche valori di ABI compresi fra 0.9 e 1.10, la riclassificazione coinvolgeva il 35% della popolazione producendo un ICER di €28.688 per QALY a 10 anni. Nell’analisi di sensibilità probabilistica, l’associazione FRS con ABI risultava l’opzione costo-efficace nel 50% dei casi con ABI &lt; 0.9 e nell’ 80% dei casi con ABI compreso fra 0.9 e 1.10, assumendo una soglia di accettabilità a pagare di € 50.000 per QALY.</p>
 </sec>
 <sec>
  <title>CONCLUSIONI</title>
  <p>Il nostro studio ha mostrato come la combinazione del FRS con l’ABI sia un approccio di classificazione del rischio CV potenzialmente costo-efficace. Tali informazioni possono essere di grande aiuto per i decisori sanitari circa gli interventi da implementare per la valutazione e prevenzione del rischio CV in Italia.</p>
 </sec>
</abstract>

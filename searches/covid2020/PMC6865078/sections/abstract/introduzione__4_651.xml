<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il ruolo del medico di Direzione Ospedaliera ha subito negli anni importanti mutamenti e accanto alle funzioni più tradizionali si sono aggiunte funzioni nuove, in particolare è diventato un tema sempre più attuale quello della sostenibilità ambientale. Nel 2015 l’ONU nel documento “Trasformare il nostro mondo. L’Agenda 2030 per lo sviluppo sostenibile”, definisce 17 obiettivi globali per uno sviluppo sostenibile che dovranno essere realizzati tra il 2016 e il 2030. Vista l’estrema attualità dell’argomento abbiamo voluto mettere in atto una survey a livello nazionale che, all’interno di una ricerca più ampia sui nuovi ruoli del medico di Direzione Ospedaliera, ci consentisse di approfondire la tematica della sostenibilità ambientale in ambito ospedaliero.</p>
 </sec>
 <sec>
  <title>MATERIALI E METODI</title>
  <p>Abbiamo costruito un questionario attraverso l’utilizzo di un form online (jotform) messo a disposizione dalla Società Italiana per la Promozione della salute (SIPS), accessibile da apposito link e diffuso via e-mail ai medici di Direzione Ospedaliera. La diffusione è stata possibile grazie al coinvolgimento di tre importanti società scientifiche: l’Associazione Nazionale Medici Direzioni Ospedaliere (ANMDO), la Società Italiana di Igiene (SItI) - Gruppo Italiano di Studio di Igiene Ospedaliera (GISIO) e la Società Italiana Multidisciplinare per la Prevenzione delle Infezioni nelle Organizzazioni Sanitarie (SIMPIOS). Il questionario prevede una sezione di approfondimento sulla sostenibilità ambientale in ambito ospedaliero.</p>
 </sec>
 <sec>
  <title>RISULTATI</title>
  <p>Abbiamo ricevuto un totale di 87 risposte. Dall'analisi è emerso che, nella maggior parte dei casi, l'interesse per la tematica ambientale è limitato alla necessità di rispettare la normativa vigente (47%). Il 25% degli ospedali partecipanti fa uso di energie provenienti da fonti rinnovabili (per il 77% energia solare). Le principali barriere che ostacolano l’implementazione di programmi ed iniziative ambientali sono l'assenza di figure come l'energy manager e la limitata disponibilità di risorse finanziarie ed umane. Gli indicatori di sostenibilità ambientale maggiormente misurati sono il consumo di energia elettrica, acqua e farmaci e il peso totale e lo smaltimento dei rifiuti.</p>
 </sec>
 <sec>
  <title>CONCLUSIONI</title>
  <p>Le azioni volte al risparmio energetico sembrano finalizzate, oltre alla necessità di rispettare la normativa vigente, ad ottenere un risparmio economico immediato più che ad un discorso di sostenibilità nel lungo periodo. Quando si pensa alle attività di un ospedale, il focus principale continua ad essere posto su qualità e affidabilità del servizio assistenziale erogato e si considera poco il suo forte impatto ambientale. Nonostante la crescente consapevolezza sul tema, in Italia le azioni volte allo sviluppo sostenibile sono in una fase ancora embrionale.</p>
 </sec>
</abstract>

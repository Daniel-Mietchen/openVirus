<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Gli Operatori Sanitari rappresentano un settore d’impiego di notevole importanza, sia a livello globale che a livello europeo, rappresentando più del 15% della popolazione in età produttiva. Il termine ombrello “operatori sanitari” include non solo i lavoratori che prestano assistenza ai pazienti ma anche altri operanti in differenti contesti occupazionali come, ad esempio, i tecnici di laboratorio, il personale ausiliario e gli studenti di area sanitaria. Gli operatori sanitari sono esposti a una vasta gamma di rischi che possono causare infortuni in occasione di lavoro andando a incidere sulla salute e sulla sicurezza in questa categoria occupazionale. Diverse variabili, tra cui le caratteristiche del personale sanitario (es., età, sesso, istruzione, e stili di vita), le caratteristiche del paziente in cura (es., caratteristiche socio-demografiche del paziente e tipo di malattia) e le caratteristiche dell’ospedale (es., organizzazione, carico di lavoro, lavoro a turni), possono agire come condizioni e fattori di rischio in ambito di salute e sicurezza dell’operatore sanitario. Inoltre, i soggetti equiparati ai lavoratori dalla normativa vigente in Italia (D.Lgs. 81/2008 e s.m.i.), come ad esempio gli studenti di area sanitaria, rappresentano una categoria a rischio di infortunio nell’ambito della loro attività formativa professionalizzante. Infatti, secondo i dati riportati dall’
   <italic>European Agency for Safety and Health at Work</italic> (EU-OSHA) i lavoratori in età compresa fra i 18 e i 24 anni sono ad aumentato rischio d’infortunio rispetto a lavoratori appartenenti ad altre fasce d’età, almeno in parte a causa di inesperienza e ridotta formazione specifica. L’esposizione a condizioni di lavoro non idonee può comportare lo sviluppo di malattie professionali fin dall’età giovanile.
  </p>
 </sec>
 <sec>
  <title>OBIETTIVI</title>
  <p>Lo scopo dello studio è di valutare la prevalenza/incidenza d’infortuni negli Operatori Sanitari e soggetti a essi equiparati. La valutazione epidemiologica del fenomeno infortunistico a livello internazionale, con 
   <italic>focus</italic> su questo specifico gruppo di popolazione, si pone l’obiettivo di comparare i dati ottenuti dalla revisione con il fenomeno infortunistico riportato a livello nazionale e locale, fornendo un utile strumento di supporto per il Medico del Lavoro/Medico Competente.
  </p>
 </sec>
 <sec>
  <title>METODI</title>
  <p>Il presente progetto si svolge nell’ambito di programmi di reciproca collaborazione, di assistenza di carattere tecnico-scientifico con partecipazione delle parti in regime paritetico, nonché in attuazione all’accordo quadro di collaborazione tra Università degli Studi di Genova e INAIL - Direzione regionale Liguria. Il progetto ha durata triennale e prevede tre fasi che comprendono: una preliminare analisi della letteratura, l’indagine di conoscenze e comportamenti degli Studenti di area sanitaria per programmare, nella fase finale, interventi mirati di prevenzione in questa specifica popolazione. Il disegno dello studio, nella prima fase del progetto, ha la finalità di mappare il fenomeno infortunistico riportato a oggi in letteratura consolidando le attuali conoscenze in relazione ai principali determinati degli infortuni nel contesto sanitario. Al fine di mappare il fenomeno infortunistico negli Operatori Sanitari è stata condotta una revisione della letteratura sulla base di un quesito di ricerca ampio che rimanda a una letteratura di natura complessa ed eterogenea. Lo studio è stato condotto utilizzando la cornice metodologica pubblicata nel protocollo dello studio. Lo studio è stato effettuato seguendo le linee guida 
   <italic>Preferred Reporting Items for Systematic Reviews and Meta-analysis</italic> (PRISMA). I criteri PECO, hanno definito l’ambito dello studio e, nello specifico sono stati inclusi: P (
   <italic>Population</italic> - Operatori Sanitari), E (
   <italic>exposure</italic> - infortuni), C (
   <italic>comparator</italic>- differenti tipi di operatori sanitari) e O (
   <italic>outcomes</italic> - prevalenza e incidenza degli infortuni e relativi determinanti). Sono stati applicati limiti temporali selezionando la letteratura compresa tra il 2000 e il 2019 anche al fine di permettere una comparazione diretta dei risultati con i dati epidemiologici presenti nelle banche dati INAIL locali e nazionali. Gli infortuni riconducibili alla categoria 
   <italic>in-itinere</italic> sono stati esclusi dallo studio. In accordo con la strategia impostata sono stati considerati gli studi effettuatati in paesi occidentali, in conformità alla definizione impostata dalla “
   <italic>Organisation for Economic Co-operation and Development</italic>” (OECD). La qualità degli studi è stata valutata utilizzando la 
   <italic>checklist Effective Public Health Practice Project (EPHPP) “Quality Assessment Tool for Quantitative Studies”</italic>.
  </p>
 </sec>
 <sec>
  <title>RISULTATI</title>
  <p>Si riportano, di seguito, i risultati preliminari relativi alla prima fase del progetto. Sono stati analizzati n = 244 studi rispondenti ai criteri di ricerca. La popolazione inclusa comprende più di 400.000 Operatori Sanitari e soggetti a essi equiparati. La tipologia di infortunio più argomentata nel contesto occidentale riguarda gli infortuni biologici, e nello specifico quelli da taglio e da punta. I principali determinanti associati a questa tipologia specifica d’infortunio comprendono la frequenza e l’invasività delle procedure eseguite da parte degli Operatori Sanitari, unitamente all’adozione di comportamenti non conformi alle procedure 
   <italic>standard</italic> (es., reincappucciamento di aghi e contatto con rifiuti contaminati) nonché alla carenza di interventi formativi specifici e all’assenza di addestramento in merito all’utilizzo dei dispositivi di protezione individuale (DPI). Gli infortuni a carico del distretto muscolo-scheletrico dovuti a movimentazione manuale dei carichi e alla movimentazione dei pazienti ospedalizzati rappresentano un fenomeno largamente studiato e di forte impatto sia in termini di disabilità che di danno alla salute deli Operatori Sanitari nel contesto occidentale. I principali determinanti associati a questa tipologia d’infortunio riguardano la turnazione, la mancanza di sinergia con i colleghi in materia di movimentazione dei pazienti ospedalizzati, le scarse conoscenze in materia d’utilizzo di ausili minori e maggiori, l’età avanzata rispetto alla media degli Operatori sanitari e l’essere riconducibile alla categoria occupazionale infermieristica. Questi fenomeni correlati al fenomeno infortunistico a carico del sistema muscolo-scheletrico rappresentano, all’oggi, una delle maggiori sfide da affrontare per il Medico del lavoro moderno. In parallelo ai rischi tradizionali, gli Operatori Sanitari sono esposti a rischi emergenti che possono essere causa d’infortunio in occasione di lavoro. Tra questi sono stati descritti i fenomeni di aggressione verbale e fisica, di violenza, ed episodi infortunistici riconducibili allo stress lavoro-correlato. La revisione ha evidenziato come il fenomeno infortunistico per questi rischi professionali si concentri nei reparti di psichiatria e nelle Unità Operative dedite all’assistenza in condizioni di emergenza/urgenza (es., Pronto Soccorso). Il genere femminile è risultato essere più soggetto a violenza di tipo verbale, mentre il genere maschile è risultato essere più incline a subire violenze fisiche o aggressioni. L’assenza di barriere di separazione nei reparti di emergenza/urgenza costituisce un fattore di rischio per questa tipologia d’infortuni. Gli anni di anzianità lavorativa rivestano un ruolo significativo in relazione al fenomeno infortunistico, infatti, la popolazione di giovani Operatori Sanitari è risultata essere a maggior rischio per alcune tipologie d’infortuni (es., biologici), mentre l’anzianità d’impiego costituisce un determinate d’infortunio per altre tipologie d’infortunio (es., muscolo scheletrici, cadute). Alcune settori in espansione riguardanti mansioni/impieghi non tradizionali (es., operatori dediti a cure domiciliari e lavoratori precari) sono a maggior rischio d’infortuni imputabili allo stress lavoro correlato, a ritmi di lavoro serrati e a alla mancanza di formazione specifica in relazione all’esposizione ai rischi professionali. Il fenomeno infortunistico negli operatori sanitari nei paesi occidentali, e in particolar modo nei paesi europei, risulta essere sottodimensionato a causa del fenomeno di 
   <italic>under-report</italic>, della scarsa consapevolezza e dall’insoddisfacente percezione dei rischi nel contesto occupazionale.
  </p>
 </sec>
 <sec>
  <title>CONCLUSIONI</title>
  <p>Tali risultati ottenuti possono fornire importanti implicazioni pratiche sia per il Medico del Lavoro/Medico Competente sia per le Agenzie/Autorità Sanitarie. Infatti, lo studio epidemiologico degli infortuni in ambito sanitario, unitamente allo studio dei relativi determinanti può consentire di orientare interventi mirati in materia di prevenzione al fine di tutelare la salute e la sicurezza degli Operatori Sanitari. Queste evidenze forniranno la base su cui sviluppare un questionario validato per la seconda fase del progetto. L’implementazione di progetti di ricerca per la valutazione del rischio professionale in ambito sanitario unitamente allo studio d’interventi di prevenzione mirati costituiscono la base per sviluppare programmi di formazione applicabili su larga scala in gruppi professionali omogenei, monitorabili nel tempo a breve e medio termine. Tali conoscenze potranno risultare funzionali ad agevolare l’adempimento degli obblighi dei datori di lavoro previsti dalla normativa vigente in ambito preventivo, 
   <italic>in primis</italic> garantendo un’informazione e una formazione dei lavoratori sui rischi occupazionali di elevata qualità. La recente comparsa nel panorama della medicina occupazionale di rischi non tradizionali in ambito sanitario, rammenta la necessità di un costante aggiornamento sul tema, al fine di tutelare le categorie occupazionali a maggior rischio, consolidando una vera e propria cultura della prevenzione in ambito sanitario.
  </p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Secondo le ultime statistiche globali sull’HIV e l’AIDS, nel 2017 c’erano 36,9 milioni di HIV positivi a livello globale, di cui il 25% non sapeva di esserlo. Pertanto, il tempo compreso tra l’infezione e la relativa diagnosi talvolta è piuttosto lungo. Il ritardo nella diagnosi rappresenta un importante rischio di diffusione dell’infezione all’interno della comunità e una perdita di opportunità per i soggetti di iniziare tempestivamente la terapia antiretrovirale. Lo scopo di questo studio è stato quello di valutare le caratteristiche delle nuove diagnosi di HIV in un grande ospedale universitario, evidenziando la differenza, nel tempo, tra i tassi di diagnosi precoce e tardiva e il conseguente ruolo svolto dal test di screening.</p>
 </sec>
 <sec>
  <title>MATERIALI E METODI</title>
  <p>Abbiamo condotto uno studio trasversale considerando i soggetti che si sono recati come volontari al laboratorio HIV dell’ospedale universitario “G. Martino” di Messina per sottoporsi al test HIV nel periodo 2013-2018. Abbiamo, inoltre, valutato tutte le nuove diagnosi avvenute nello stesso periodo valutando la differenza tra diagnosi precoce al test di screening e tardiva in pazienti ospedalizzati.</p>
 </sec>
 <sec>
  <title>RISULTATI</title>
  <p>Il campione di volontari era costituito da 1.355 soggetti, di cui 1.002 (73,9%) uomini e 353 (26,1%) donne. L’età media dei volontari è stata 31,8 anni (± 10.8). Il 65,2% del campione ha dichiarato abitudini eterosessuali, il 25,2% omosessuali e il 6,8% bisessuali; il 2,8% ha preferito non dichiarare. Nel periodo considerato, le nuove diagnosi di HIV sono state in totale 72 con un incremento percentuale del 19,4% dal 2013 al 2018. Le nuove diagnosi nei volontari sono state il 45,8% del totale mentre il 27,8% ha riguardato pazienti ospedalizzati. In particolare, nei volontari si è registrato un calo percentuale del 12,5% mentre nei pazienti ospedalizzati un aumento percentuale del 18,2% tra il 2013 e il 2018.</p>
 </sec>
 <sec>
  <title>CONCLUSIONI</title>
  <p>I risultati del nostro studio indicano che le diagnosi tardive sono aumentate nel tempo con importanti implicazioni sia nella diffusione dell’infezione in comunità sia cliniche per i pazienti che scoprono di essere HIV positivi in una fase avanzata, quando insorgono complicanze più o meno gravi che necessitano di ricovero. Per questo motivo, è necessario sottolineare l’importanza di una diagnosi precoce, possibile solo attraverso la promozione continua del test di screening. Questo obiettivo può essere raggiunto soprattutto attraverso campagne di educazione sanitaria su tutto il territorio al fine di aumentare nella popolazione la consapevolezza delle infezioni sessualmente trasmissibili.</p>
 </sec>
</abstract>

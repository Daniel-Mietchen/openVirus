<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La programmazione sanitaria e l’evoluzione epidemiologica in atto hanno portato alla necessità da parte delle strutture ospedaliere di sviluppare una riorganizzazione dei percorsi diagnostici, terapeutici e assistenziali. La nuova tipologia di ospedale deve rispondere ai concetti di tempestività e appropriatezza con un metodo multiprofessionale e multidisciplinare, che consenta allo stesso tempo di ottimizzare l’utilizzo delle risorse a disposizione.</p>
  <p>Lo scopo dello studio è di fotografare, attraverso una survey di tipo trasversale, lo stato dell’arte dell’implementazione dei modelli organizzativi per intensità di cura utilizzati negli ospedali pubblici della Toscana.</p>
 </sec>
 <sec>
  <title>MATERIALI E METODI</title>
  <p>Il sondaggio, sviluppato dall’Agenzia Regionale di Sanità Toscana, si articolava in 34 quesiti suddivisi in quattro sezioni, riguardanti l’organizzazione delle degenze, la graduazione delle cure per intensità, la strutturazione del percorso dell’emergenza e l’organizzazione dei processi di cura. Era presente anche una sezione finale dedicata all’analisi SWOT.</p>
 </sec>
 <sec>
  <title>RISULTATI</title>
  <p>Alla survey hanno risposto 43 (89.6%) dei 48 ospedali pubblici della Toscana intervistati. 32 di questi sono stati clusterizzati in 3 gruppi sulla base del numero di accessi annuali al Pronto Soccorso (minore o maggiore di 20.000) e del numero di posti letto (minore o maggiore di 150). Il cluster con volumi minori aveva, rispetto ai cluster con volumi intermedi e maggiori, una minor presenza di degenza sub-intensiva multidisciplinare (16.7% vs 44.4% vs 100%), di Post Anesthesia Care Unit o Recovery Room (0% vs 44.4% vs 81.8%) e di modelli di distribuzione delle risorse infermieristiche che tenessero conto dell’intensità di nursing richiesta (16.7% vs 88.9% vs 100%). Nei cluster con volumi minori il DEA non comprendeva una degenza di Medicina d’Urgenza (0% vs 22.2% vs 54.5%) e anche il percorso Fast Track era poco presente (16.7% vs 88.9% vs 100%). Nei ricoveri chirurgici del cluster con volumi minori, i percorsi di emergenza-urgenza e di chirurgia programmata utilizzavano in maniera ridotta aree di degenza e/o sale operatorie dedicate (12.5% vs 44.4% vs 72.7%). Infine il cluster con volumi minori disponeva in misura minore di procedure di 
   <italic>bed management</italic> (8.3% vs 88.8% vs 91%) e di 
   <italic>visual management</italic> (25% vs 55.6% vs 81.9%). Gli altri aspetti organizzativi indagati si distribuivano in modalità statisticamente omogenea tra i 3 cluster.
  </p>
 </sec>
 <sec>
  <title>CONCLUSIONI</title>
  <p>Gli ospedali che presentano volumi di attività minori non hanno ancora sviluppato completamente i modelli organizzativi per intensità di cura, che risultano invece sufficientemente implementati nei presidi a volumi intermedi e ottimamente strutturati in quelli ad attività maggiore.</p>
 </sec>
</abstract>

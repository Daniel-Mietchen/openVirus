<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La vaccinazione antinfluenzale costituisce uno strumento utile ed efficace nel diminuire la trasmissione del virus non solo ai pazienti, ma anche agli altri operatori sanitari (OS). I medici in formazione specialistica (MFS), nelle strutture Ospedaliere Universitarie, sono parte integrante dell’assistenza e della cura dei pazienti. Il presente studio descrive l’organizzazione e l’efficacia della campagna di vaccinazione condotta nel 2018 all’interno del Presidio Ospedaliero Universitario (POU) di Udine e l’adesione da parte dei MFS iscritti presso l’Università degli Studi di Udine.</p>
 </sec>
 <sec>
  <title>MATERIALI E METODI</title>
  <p>Il Gruppo Operativo di Gestione e Controllo del Rischio Infettivo, in collaborazione con i MFS di Igiene e Medicina Preventiva, ha organizzato la campagna di vaccinazione antinfluenzale 2018 all’interno del POU di Udine. Il calendario individuato prevedeva un ambulatorio vaccinale bisettimanale e altre 16 giornate dedicate di vaccinazione direttamente nei reparti, entrambi durante il cambio turno per massimizzare l’adesione degli OS. L’offerta attiva ha avuto luogo dal 30 ottobre al 7 dicembre 2018. In aggiunta, rispetto al 2017, sono stati organizzati due incontri educativi, tenuti da esperti di malattie infettive e sanità pubblica, rivolti ai link professional (LP) del POU per promuovere la vaccinazione e per supportare l’attività di diffusione da parte dei LP nei reparti di appartenenza. In particolare, ai MFS la promozione della campagna di vaccinazione è stata fatta tramite l’invio del calendario vaccinale tramite mail.</p>
 </sec>
 <sec>
  <title>RISULTATI</title>
  <p>Nel 2018, su un totale di 358 MFS iscritti presso l’Università degli Studi di Udine, il 45,3% (162) ha aderito alla campagna di vaccinazione, di cui il 41,4% di sesso maschile e il 58,6% di sesso femminile. L’età media dei vaccinati è risultata essere di 29,33 (± 3,07) anni. L’incremento percentuale di adesione rispetto al 2017 è stato del +19.3%; p &lt; 0,001. La percentuale di MFS vaccinati suddivisa per area medica, chirurgica e dei servizi clinici è stata rispettivamente del 47,3% (+21,2% rispetto al 2017), 34,9% (+15,8% rispetto al 2017) e 50% (+18% rispetto al 2017).</p>
 </sec>
 <sec>
  <title>CONCLUSIONI</title>
  <p>L’offerta attiva di vaccinazione con le metodologie sopra descritte ha avuto un impatto positivo sul numero di MFS vaccinati sia in totale sia per singola area. Tuttavia, nonostante l’incremento percentuale raggiunto, si rimane ben lontani dall’obiettivo minimo del 75% identificato dall’OMS. Si evidenzia quindi la necessità di attuare ulteriori strategie di promozione al fine di avvicinare ulteriormente tale target.</p>
 </sec>
</abstract>

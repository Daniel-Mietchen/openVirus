<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Lo screening cervicale è una strategia di conclamata efficacia nella riduzione della mortalità da cervicocarcinoma, ma l’adesione allo stesso e quindi la sua efficacia, dipende da diversi fattori economici, sociali e culturali. Altri fattori che determinano l’adesione sono la raggiungibilità dell’ambulatorio di esecuzione del test e la presenza di centri ginecologici privati, che offrono un’alternativa allo screening pubblico. Questi fattori sono di particolare rilievo in un territorio peculiare come quello della Città di Venezia, composto in parte da un’area di terraferma ad alta densità abitativa e in parte dall’area lagunare, comprendente il Centro Storico e numerose isole, in cui i trasporti sono possibili solo tramite imbarcazioni.</p>
 </sec>
 <sec>
  <title>MATERIALI E METODI</title>
  <p>Tramite un software regionale (Qlick) sono stati calcolati i tassi di adesione allo screening cervicale della popolazione residente nel territorio del Distretto del Veneziano dell’Aulss3 Serenissima per il triennio 2016-2018, suddividendo l’area per zona di residenza. Tramite Google Maps sono stati calcolati i tempi di percorrenza medi dal centro di screening, dicotomizzando la variabile in comodo/scomodo. La presenza o meno di strutture ginecologiche private è stata individuata recuperando le autorizzazioni all’esercizio (Legge Regionale Veneto 22/02).</p>
 </sec>
 <sec>
  <title>RISULTATI</title>
  <p>Nel triennio considerato l’adesione del distretto del Veneziano è del 54.9%, con una marcata differenza di distribuzione tra le aree (chi-quadro p &lt; 0.001).</p>
  <p>La maggioranza delle strutture ginecologiche private si colloca nell’area della terraferma (24 su 27), dove il tasso è pari al 47,4% nel centro prelievi di Marghera e del 59,8% in quello di Mestre città.</p>
  <p>Nel dettaglio della laguna, invece, il dato è variabile: nel Centro Storico e in Lido è presente almeno un ginecologo privato e l’adesione è bassa (37,5% nel Sestiere S.Marco, 45,7% in Giudecca, 53,1% a Lido-Malamocco) nonostante i residenti possano raggiungere il centro prelievi a piedi o in auto.</p>
  <p>Nelle isole dell’estuario invece, nonostante non siano presenti strutture private e sia necessario prendere un battello per raggiungere il Centro Prelievi, l’adesione è la più alta del territorio (72,4% Murano, 76,5% Burano).</p>
 </sec>
 <sec>
  <title>CONCLUSIONI</title>
  <p>Nel peculiare contesto lagunare si può notare come esistano marcate differenze di adesione allo screening cervicale tra le zone esaminate e come la maggiore facilità a raggiungere i centri di prelievo non sia associata ad una maggior adesione. Verosimilmente questi risultati sono legati ad altri fattori, quali le particolarità logistiche intrinseche alla natura insulare di alcune zone, l’eterogenea presenza di strutture ginecologiche private e potenzialmente ad altri elementi che necessitano di ulteriori approfondimenti.</p>
 </sec>
</abstract>

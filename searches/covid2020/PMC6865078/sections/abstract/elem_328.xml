<?xml version="1.0" encoding="UTF-8"?>
<abstract>
 <p>L’approccio multidisciplinare e multiprofessionale nella gestione dello scompenso cardiaco è altamente raccomandato dalle linee guida nazionali e internazionali per il miglioramento della qualità della vita e della prognosi.</p>
 <p>Nell’AUSL di Reggio Emilia è attivo dal 2016 un PDTA dedicato ai pazienti affetti da scompenso cardiaco stadio C, che prevede un approccio integrato territoriale ed ospedaliero. Nelle fasi di stabilità il paziente è seguito a livello ambulatoriale con il coinvolgimento integrato di Medici di Medicina Generale (MMG), specialisti e Infermieri della Cronicità (IC). Nelle fasi di instabilità può essere invece necessaria un’assistenza più intensiva, ospedaliera o domiciliare. I professionisti coinvolti utilizzano un gestore informatico (GPA), che facilita la comunicazione e la continuità dell’assistenza.</p>
 <p>Scopo del presente lavoro è valutare, attraverso dati estrapolati dal GPA, alcuni indicatori di processo, che permettano di analizzare il grado di implementazione del percorso e l’effettiva presa in carico da parte del MMG e dell’IC dei pazienti arruolati.</p>
 <p>Dal 2016 al 31/03/2019 i pazienti arruolati nel percorso sono stati 372, con un trend positivo negli anni dei nuovi arruolamenti; la copertura dei Nuclei di Cure Primarie (NCP) è quasi completa, con 282 MMG formati su 321 totali. Dei MMG formati, 156 (55%) risultano avere almeno un assistito arruolato nel percorso. Tuttavia, solo 107 di questi (70%) sono attivi sul GPA; il restante 30% in parte non è ancora abilitato per motivi tecnici, in parte è reticente all’utilizzo dello strumento.</p>
 <p>Sul totale dei pazienti arruolati, la quota di quelli presi in carico da parte del MMG, tramite chiamata attiva entro le tempistiche previste dal PDTA e refertati sul GPA, è circa il 66%, mentre raggiunge quasi il 100% la quota di pazienti presi in carico con le stesse modalità da parte dell’IC.</p>
 <p>I risultati evidenziano un’ottima performance della figura dell’IC nella presa in carico attiva del paziente. Il dato è confermato anche dagli stessi pazienti che, nel corso di un Focus Group eseguito alcuni mesi dopo l’attivazione del PDTA, si sono dichiarati soddisfatti, soprattutto in relazione al prezioso lavoro svolto dall’infermiere di aggancio e supporto nelle varie fasi del percorso.</p>
 <p>Anche la presa in carico da parte del MMG, considerati i tempi tecnici per l’entrata a regime dei nuovi NCP formati, appare soddisfacente.</p>
 <p>Tuttavia, ulteriori sforzi devono essere fatti per incentivare l’identificazione degli assistiti candidabili e l’invio allo specialista per l’arruolamento e soprattutto per promuovere l’utilizzo dello strumento informatico, quale elemento essenziale per il buon funzionamento del PDTA.</p>
</abstract>

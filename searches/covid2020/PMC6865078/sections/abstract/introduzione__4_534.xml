<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’igiene delle mani è una delle pratiche fondamentali per la prevenzione delle infezioni correlate all’assistenza. Scopo di questo studio è valutare la compliance degli operatori sanitari in reparti selezionati sulla base del rischio nell’Azienda Ospedaliero Universitaria di Sassari prima e dopo interventi di formazione sul campo.</p>
 </sec>
 <sec>
  <title>MATERIALI E METODI</title>
  <p>Il dato sulla compliance è stato raccolto tramite l’osservazione diretta dell’adesione ai 5 momenti dell’igiene delle mani secondo le linee guida OMS. Dieci reparti sono stati monitorati prima dell’intervento formativo (novembre-dicembre 2017) e poi nuovamente valutati dopo la formazione (febbraio-aprile 2019). Come da protocollo OMS, sono state indagate sia le opportunità che le indicazioni al lavaggio delle mani.</p>
 </sec>
 <sec>
  <title>RISULTATI</title>
  <p>Sono state incluse nello studio 2.261 opportunità pre-formazione e 2.026 post-formazione. La categoria professionale più osservata, includendo entrambe le fasi, è stata quella degli infermieri (2.345 opportunità totali) seguita rispettivamente da medici (1.169), OSS (648), altri operatori sanitari (64) e fisioterapisti (61). L’adesione è incrementata notevolmente passando dal 38,8% (IC95%: 36,8-40,8) prima dell’intervento formativo al 60,6% (IC95%: 58,4-62,7) dopo intervento formativo. In ambedue i monitoraggi i momenti con l’adesione maggiore sono stati dopo contatto con il paziente, con fluidi biologici e con area di assistenza mentre sono stati osservati valori più bassi di adesione prima delle manovre asettiche e prima del contatto col paziente. L’utilizzo del gel idroalcolico è salito dal 16,1% pre-formazione al 38,4% post-formazione mentre non vi è stato un incremento del lavaggio con acqua e sapone (22,7% nella prima fase e 22,2% nella fase successiva).</p>
 </sec>
 <sec>
  <title>CONCLUSIONI</title>
  <p>La formazione degli operatori ha permesso di incrementare l’adesione all’igiene delle mani in tutti i 10 reparti osservati. Il successo dell’intervento evidenzia come il monitoraggio associato all’educazione sanitaria degli operatori sia indispensabile al mantenimento di un buon grado di adesione alle pratiche cliniche. Al fine di mantenere un livello adeguato si rende necessario il proseguimento del monitoraggio anche testando metodiche alternative all’osservazione diretta che permettano di evidenziare la necessità di un nuovo intervento o altri metodi di rinforzo.</p>
 </sec>
</abstract>

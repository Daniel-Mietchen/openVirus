<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La dieta mediterranea (DM) è un modello alimentare considerato “protettivo” nei confronti di diverse patologie croniche. Tuttavia, in molti paesi dell’area mediterranea, compresa l’Italia, si assiste da tempo alla sostituzione di tale modello con abitudini alimentari meno salutari. Il periodo universitario rappresenta una fase critica per le scelte riguardanti l’alimentazione. Lo scopo del presente studio è stato quello di valutare le abitudini alimentari degli studenti di due Università italiane (una nel nord e una nel sud) al fine di determinare l’aderenza alla DM e la sua associazione con gli stili di vita.</p>
 </sec>
 <sec>
  <title>MATERIALI E METODI</title>
  <p>È stato selezionato un campione di studenti frequentanti le Università del Salento (Lecce) e di Ferrara cui è stato somministrato un questionario anonimo al fine di rilevare alcune informazioni personali (età, sesso, variabili antropometriche, residenza), quelle relative agli stili di vita e alle abitudini alimentari.</p>
  <p>L’aderenza alla DM di ciascun partecipante è stata valutata attraverso il Mediterranean Diet Score (MDS), sulla base dall’assunzione di undici categorie di alimenti (cereali integrali, patate, frutta, vegetali, legumi, frutta, carne rossa e derivati, pollame, prodotti lattiero-caseari, olio d’oliva, bevande alcoliche). A seconda del punteggio ottenuto, l’aderenza alla DM di ciascun soggetto è stata classificata come bassa (MDS ≤ 22), media (22 &lt; MDS &lt; 45) o alta (IMI ≥ 45). Un’analisi multivariata è stata condotta al fine di individuare eventuali associazioni fra la bassa aderenza alla DM ed alcuni fattori inerenti lo stile di vita.</p>
 </sec>
 <sec>
  <title>RISULTATI</title>
  <p>Complessivamente sono stati reclutati 418 soggetti. Di questi, 208 (49,8%) frequentavano l’Università di Ferrara, 296 (70,8%) erano di sesso femminile, 185 (44,3%) vivevano lontano dalla famiglia, 123 (29,4%%) provenivano dal Nord Italia. L’aderenza alla DM è risultata bassa nel 16,5% dei soggetti partecipanti allo studio, media nel 68,7% di essi e alta solo nel 14,9%. La bassa aderenza alla DM è risultata più evidente fra gli studenti frequentanti l’Università di Ferrara (OR = 4,19; IC95% = 1,62-10,87), quelli che ricorrono a fonti poco attendibili per avere informazioni riguardanti la salute (OR = 1,85; IC95% = 1,06-3,20) e quelli che svolgono scarsa attività fisica (OR = 2,53; IC95% = 1,44-4,44), mentre sembra essere indipendente dal sesso, dall’età, dall’area geografica di provenienza e dalla convivenza con i genitori.</p>
 </sec>
 <sec>
  <title>CONCLUSIONI</title>
  <p>Buona parte dei partecipanti allo studio possiede abitudini alimentari lontane dal modello mediterraneo. Poiché l’acquisizione di buoni comportamenti alimentari nella giovane età è considerata necessaria per il mantenimento a lungo termine di uno stato di salute ottimale, sarebbe auspicabile intensificare gli interventi di promozione della salute presso le sedi universitarie.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Negli anni recenti il mercato italiano dei vaccini antinfluenzali ha subito notevoli cambiamenti, ad esempio dalla stagione 2018/19 il vaccino trivalente a somministrazione intradermica non è più disponibile e i vaccini trivalenti non adiuvati prodotti su uova (TIVe) non sono più utilizzati dal mercato pubblico. Nella stagione 2018/19 erano disponibili il vaccino trivalente adiuvato con MF59 (MF59-TIV) e i vaccini quadrivalenti prodotti su uova (QIVe). Dalla prossima stagione 2019/20 sarà disponibile un nuovo vaccino quadrivalente prodotto su coltura cellulare (QIVc). Alla luce di questi cambiamenti abbiamo condotto una revisione sistematica e meta-analisi al fine di avere dati aggiornati di immunogenicità, efficacia e sicurezza sui vaccini influenzali attualmente disponibili in Italia.</p>
 </sec>
 <sec>
  <title>MATERIALI E METODI</title>
  <p>Sono state seguite le linee guida PRISMA e la metodologia di ricerca sistematica è stata concepita utilizzando il modello PICOS. La ricerca sistematica è stata eseguita per MF59-TIV e QIVe separatamente e effettuata in OVID. Alla ricerca automatica è seguita la ricerca manuale.</p>
 </sec>
 <sec>
  <title>RISULTATI</title>
  <p>Relativamente a MF59-TIV sono stati inclusi 50 manoscritti e dalla nostra analisi risulta che MF59-TIV è significativamente più immunogeno rispetto ai vaccini non adiuvati sia verso i ceppi omologhi che quelli eterovarianti. È generalmente più efficace sul campo rispetto alle formulazioni non adiuvate nel prevenire l’influenza confermata in laboratorio (63% più efficace rispetto a TIVe) e altri 
   <italic>outcome</italic> riconducibili all’influenza (sindrome simil-influenzale e ospedalizzazione per influenza/polmonite). Un recente studio statunitense (stagione 2017/18) ha stabilito che MF59-TIV è significativamente più efficace nel prevenire l’ospedalizzazione per influenza del 3,9% rispetto a QIVe e del 3,6% rispetto TIVe.
  </p>
  <p>Relativamente ai QIVe sono stati inclusi 56 studi e dalla nostra analisi risulta che i QIVe sono altamente immunogeni nei bambini, adulti e anziani ed efficaci nella popolazione pediatrica. Non sono disponibili studi di efficacia negli adulti e negli anziani.</p>
  <p>Tutti i vaccini analizzati sono risultati sicuri e ben tollerati.</p>
 </sec>
 <sec>
  <title>CONCLUSIONI</title>
  <p>La presente revisione sistematica e meta-analisi è la prima ad esaminare l’intero panorama dei vaccini antinfluenzali attualmente disponibili in Italia (stagione 2018/19). I risultati evidenziano l’importanza della vaccinazione con MF59-TIV nella popolazione anziana italiana confermando che MF59-TIV è significativamente più efficace rispetto ai vaccini non adiuvati di qualsiasi valenza (i.e. TIVe e QIVe). D’altra parte, le formulazioni QIVe possono offrire dei vantaggi significativi (rispetto a TIVe) nelle popolazioni più giovani.</p>
 </sec>
</abstract>

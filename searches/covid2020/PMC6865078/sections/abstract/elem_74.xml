<?xml version="1.0" encoding="UTF-8"?>
<abstract>
 <p>Ancora oggi, nonostante qualche esempio in direzione contraria, i sistemi sanitari pagano per volume di attività piuttosto che per valore. E noi otteniamo quello per cui paghiamo: più esami, più procedure interventistiche, più visite. Tuttavia gli elementi che caratterizzano il valore nell’assistenza sanitaria sono: il disegno organizzativo, il processo, il costo del processo nel tempo.</p>
 <p>Nel settore della produzione industriale e della business intelligence, gli elementi che hanno consentito di operare il cambiamento, dal volume di prestazioni al valore, sono stati: Standardizzazione; Misurazione; Reporting. Il riportare pubblicamente dei dati sulla performance e sugli esiti standardizzati di processi non indebolisce il sistema, ma agevola la trasformazione della realtà aziendale in una comunità alla ricerca del miglioramento continuo. Migliorare la performance e accountability (essere responsabili e rispondere direttamente) dipende dall’avere degli obiettivi condivisi che uniscono gli interessi e le attività di tutti i soggetti interessati (stakeholders).</p>
 <p>Assicurare che i cittadini siano sani e raggiungano il loro pieno potenziale presuppone la prevenzione delle malattie e dei traumi, la promozione della salute e del benessere, la capacità di garantire condizioni di vita che favoriscano le scelte salutari, la capacità di comunicare tempestivamente, la capacità di fornire le prestazioni correlate a questi obiettivi in maniera efficace e coordinata.</p>
 <p>In una pubblicazione, Marshall e Ovretveit affermano che l’integrazione tra le articolazioni di una azienda sanitaria (Cure Primarie, Dipartimento di Prevenzione, Ospedale) è ormai un elemento irrinunciabile per il sistema sanitario. Soprattutto nel tentativo di garantire assistenza di qualità contenendo i costi. L’integrazione fra le articolazioni del sistema sanitario potrebbe migliorarne la capacità di svolgere la loro missione e di relazionarsi agli altri stakeholder per catalizzare la collaborazione favorendo un movimento intersettoriale verso il miglioramento della salute della popolazione. Gli autori identificano alcuni elementi critici capaci di ostacolare il processo di integrazione fra gli effettori del sistema assistenziale: 
  <list list-type="bullet">
   <list-item>
    <p>separazione delle strutture operative;</p>
   </list-item>
   <list-item>
    <p>conseguente separazione delle responsabilità e degli obiettivi da conseguire;</p>
   </list-item>
   <list-item>
    <p>disomogeneità negli approcci culturali dei professionisti;</p>
   </list-item>
   <list-item>
    <p>piani di intervento paralleli con pochi punti di contatto e con scarsa convergenza;</p>
   </list-item>
   <list-item>
    <p>assenza di strategie per aumentare le competenze che i professionisti nei diversi ambiti professionali dovrebbero avere in comune, per valorizzare la loro complementarietà.</p>
   </list-item>
  </list>
 </p>
 <p>In una valutazione condotta da Lydia Lebrun e coll. vengono indicati come bisogni specifici per favorire l’integrazione tra cure primarie e sanità pubblica: 
  <list list-type="bullet">
   <list-item>
    <p>investire risorse per collaborare e per affrontare i determinanti sociali di salute;</p>
   </list-item>
   <list-item>
    <p>esercitare una forte leadership per premiare le collaborazioni;</p>
   </list-item>
   <list-item>
    <p>creare fiducia tra i partner con chiare attese e chiare responsabilità;</p>
   </list-item>
   <list-item>
    <p>allineamento e standardizzazione della raccolta, analisi e scambio di dati.</p>
   </list-item>
  </list>
 </p>
 <p>Secondo questi principi, il Dipartimento di Prevenzione di Trento ha interpretato il proprio ruolo di coordinamento garantendo ai tre percorsi di screening oncologico la definizione di standard di riferimento per i segmenti di percorso e strumenti per la misurazione e il reporting in un contesto di responsabili e referenti ben identificati per i segmenti dei tre livelli della prevenzione secondaria oncologica. Il contesto della Provincia Autonoma di Trento fino all’inizio del 2018 vedeva una responsabilità sui tre percorsi della sola componente clinica: Anatomia Patologica per il tumore al collo dell’utero, Gastroenterologia per il tumore del colon-retto e Radiologia senologica per il tumore della mammella. Il Dipartimento di Prevenzione, tutt’al più, aveva il ruolo di garanzia sul solo primo livello, limitandosi a convocare tre tavoli tecnici per ogni percorso di screening, senza agire sul processo di condivisione degli obiettivi e di allineamento al processo di budget aziendale.</p>
 <p>Dopo un percorso iniziato nel marzo del 2017, attualmente i tre percorsi di screening hanno un responsabile clinico per il percorso e un responsabile per il coordinamento, identificato nel Dipartimento di Prevenzione. Il Coordinamento Screening, in collaborazione con il responsabile clinico e con i referenti per ciascun segmento dei tre livelli degli screening, ha il compito di: 
  <list list-type="bullet">
   <list-item>
    <p>garantire standard minimi;</p>
   </list-item>
   <list-item>
    <p>tarare il programma sulla velocità del segmento più fragile;</p>
   </list-item>
   <list-item>
    <p>garantire standardizzazione-misurazione-reporting;</p>
   </list-item>
   <list-item>
    <p>garantire la trasparenza (pubblicare le attività e i risultati raggiunti);</p>
   </list-item>
   <list-item>
    <p>coinvolgere diffusamente professionisti, operatori, utenti, pazienti ecc.;</p>
   </list-item>
   <list-item>
    <p>generare cooperazione e mutuo supporto all’interno del percorso;</p>
   </list-item>
   <list-item>
    <p>agire in collaborazione tra programmi;</p>
   </list-item>
   <list-item>
    <p>agevolare reti di “esperti”;</p>
   </list-item>
   <list-item>
    <p>confrontare le performance con il contesto nazionale e internazionale.</p>
   </list-item>
  </list>
 </p>
 <p>Ogni percorso di screening è dotato di un comitato tecnico scientifico con una rappresentanza di professionisti per ciascuno dei tre segmenti, un referente informatico e un referente epidemiologo. Il ruolo del comitato è quello di identificare gli scostamenti tra la performance osservata in ciascun livello e il livello atteso secondo quanto stabilito dall’Osservatorio Nazionale Screening dalle tre società scientifiche di riferimento (GISCOR, GISMA e GISCI) e, basandosi sulle evidenzi scientifiche disponibili e sull’analisi del contesto di riferimento, proporre azioni sostenibili per il raggiungimento dell’obiettivo di riduzione del gap tra osservato e atteso. I fabbisogni e le proposte, emersi dai tre comitati, vengono discussi annualmente all’interno di un comitato interscreening presieduto dalla Direzione Sanitaria. Gli obiettivi di miglioramento proposti nel comitato interscreening, se giudicati congruenti con gli obiettivi aziendali, si traducono nelle schede di budget per le singole Unità Operative o Servizi che costituiscono il percorso di screening.</p>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La sostenibilità dei sistemi sanitari rappresenta un serio problema di sanità pubblica e l’adozione di approcci basati sul valore è essenziale per migliorare la centralità del paziente, l’appropriatezza, la qualità e l’allocazione delle risorse in sanità. Obiettivo generale di questo progetto è stato quello di sviluppare uno strumento innovativo e trasferibile per valutare il valore dell’assistenza ospedaliera monitorando costi ed esiti dei percorsi assistenziali. Obiettivi specifici sono stati: valutare la variabilità di costi ed outcome in gruppi omogenei (per età, comorbidità, tipo di accesso, etc.) di pazienti; valutare il contributo delle attività cliniche al budget dell’ospedale; identificare e monitorare le criticità.</p>
 </sec>
 <sec>
  <title>MATERIALI E METODI</title>
  <p>Nel 2018, in un Policlinico Universitario romano, è stato sviluppato e testato un Sistema di Business Intelligence alimentato da diversi dataset ospedalieri per quantificare ed integrare tra loro dati sull’efficacia e sui costi dei percorsi clinico-assistenziali. Lo strumento è basato su un algoritmo composto da 20 indicatori relativi ai percorsi clinico-assistenziali sulla Salute della Donna e del Bambino.</p>
 </sec>
 <sec>
  <title>RISULTATI</title>
  <p>I risultati preliminari hanno evidenziato un’elevata variabilità per lo stesso intervento/procedura relativa alla durata della degenza (3-8 giorni), ai tempi di attesa (1-4 giorni) e ai costi delle tecnologie innovative (2.000-6.000 €), e la presenza di tariffe di rimborso obsolete (2.000-5.000 €), che non garantiscono adeguati margini di contribuzione economica. Questi dati hanno portato alla definizione di azioni di miglioramento riguardanti i flussi di attività dei percorsi e l’appropriatezza organizzativa. È inoltre emersa la necessità di attivare dei tavoli di confronto/negoziazione con il Ministero della Salute per l’aggiornamento dei DRG.</p>
 </sec>
 <sec>
  <title>CONCLUSIONI</title>
  <p>Lo strumento, costruito su una visione dei processi basata sul valore – nuovo paradigma della sanità pubblica – ha permesso di analizzare simultaneamente dati ospedalieri di outcome e di costo aggregati per percorso clinico-assistenziale, fare benchmarking sui risultati, identificare le criticità e definire strategie e soluzioni volte a migliorare la qualità e razionalizzare l’allocazione delle risorse. La sua applicazione si è pertanto rivelata una metodologia innovativa – applicabile anche in altri setting assistenziali/Paesi – per innescare cambiamenti nel management clinico-assistenziale e perseguire la qualità e l’efficienza dell’assistenza sanitaria.</p>
 </sec>
</abstract>

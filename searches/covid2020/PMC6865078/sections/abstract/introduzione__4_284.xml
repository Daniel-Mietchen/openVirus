<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il sistema di sorveglianza OKkio alla SALUTE evidenzia in Umbria nel 2016 il persistere di sovrappeso e obesità tra i bambini in età scolare (6-10 anni).</p>
  <p>Il presente lavoro si propone di acquisire, mediante indagine qualitativa pilota, informazioni sulla percezione da parte dei portatori di interesse nel Distretto del Trasimeno circa lo stato nutrizionale dei bambini, finalizzata all’individuazione di aspetti qualitativi quali correttivi alla definizione di strategie di intervento mirate.</p>
 </sec>
 <sec>
  <title>METODI</title>
  <p>Studio qualitativo-descrittivo volto a sviluppare attraverso Focus Group e interviste semi-strutturate modelli e intuizioni teoriche che possano integrare le informazioni rese disponibili dalle indagini quantitative. Portatori di interesse coinvolti: insegnanti, bambini, genitori rappresentanti dei comitati mensa, addetti alla ristorazione scolastica, Pediatri di Libera Scelta, Sindaci dei comuni dell’Area del Trasimeno. La ricerca qualitativa prevede sei fasi: scelta dell’argomento e analisi della letteratura; pianificazione degli obiettivi, scelta degli strumenti (focus group e interviste semistrutturate) e individuazione di un’area territoriale; raccolta informazioni; analisi effettuata con il metodo della Long Table Analysis; interpretazione risultati; comunicazione e uso dei risultati.</p>
 </sec>
 <sec>
  <title>RISULTATI</title>
  <p>Per facilitarne la realizzazione, lo studio pilota, ancora in corso, è stato realizzato nell’area del Trasimeno (8 comuni) in cui è presente una consolidata rete di promozione della salute. Ad oggi, oltre alla fase di ideazione pianificazione e programmazione del progetto, sono stati realizzati 2 dei 5 focus group previsti: genitori e pediatri. Il quesito di partenza indagava il concetto di bambino in salute per poi arrivare, dopo aver esaminato gli aspetti correlati all’eccesso ponderale, alla definizione dei possibili strumenti operativi per garantire la salute stessa dei bambini. Le informazioni, raccolte attraverso registrazioni vocali, sono state trascritte e selezionate secondo verbatim significativi in una griglia messa a punto induttivamente dal gruppo di ricerca, così come previsto dal metodo di indagine.</p>
 </sec>
 <sec>
  <title>CONCLUSIONI</title>
  <p>Questo studio, orientato alla creazione e alla rappresentazione delle conoscenze/credenze dei portatori di interesse sull’eccesso ponderale infantile, permetterà di produrre mappe concettuali da restituire ai portatori di interesse. La divulgazione dei risultati dell’indagine e la loro condivisione con i diversi interlocutori coinvolti a vario titolo nell’argomento, potrà fornire un utile contributo alla definizione di azioni di promozione, prevenzione e tutela della salute dei bambini per contrastare l’eccesso ponderale. Il buon esito dello studio, con gli eventuali correttivi scaturiti dall’indagine stessa, potrebbe rappresentare uno modello da estendere al resto dell’azienda.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il caffè è una miscela di composti con effetti sulla fisiologia dell’apparato gastrointestinale. Diversi studi hanno evidenziato sia la presenza di composti ad effetto mutageno quali ad esempio il metilgliossale sia la presenza di sostanze antiossidanti e antimutagene che farebbero ipotizzare un effetto protettivo nei confronti della genesi tumorale. Date la grande diffusione e consumo di questa bevanda e l’alta incidenza del tumore colon-retto nella popolazione mondiale, nel caso in cui si dimostrasse un rapporto causa-effetto, l’impatto sulla salute pubblica potrebbe essere notevole. L’obiettivo del presente studio è quello di fornire una sintesi aggiornata della bibliografia scientifica riguardo a tale tematica.</p>
 </sec>
 <sec>
  <title>MATERIALI E METODI</title>
  <p>È stata condotta una ricerca bibliografica sui principali Database (PubMed e SCOPUS) tramite i MeshTerm “
   <italic>coffee</italic>” e “
   <italic>colorectal cancer</italic>”. I criteri di inclusione secondo il PICOS sono stati: P popolazione generale; I consumatori di caffè; C elevato vs basso o assente consumo di caffè; O incidenza di tumore colon-retto, colon e retto; S studi prospettici.
  </p>
  <p>Lo studio ha seguito le Linee Guida PRISMA. Gli studi sono stati valutati per la loro qualità tramite la Newcastle-Ottawa Scale.</p>
 </sec>
 <sec>
  <title>RISULTATI</title>
  <p>Sono stati presi in esame 390 studi pubblicati su PubMed e su SCOPUS, di questi solo 26 rispondevano ai requisiti di inclusione nella meta-analisi. Per quanto riguarda il tumore colon-retto, non è stata rilevata alcuna relazione significativa con il consumo di caffè e la stratificazione dei dati per etnia evidenzierebbe un effetto protettivo solo nei soggetti statunitensi. Per quanto riguarda il tumore al colon, il caffè ha dimostrato di esercitare un effetto protettivo negli uomini e nelle donne insieme e nel sesso maschile considerato singolarmente. Stratificando per etnia, un significativo effetto protettivo è stato notato solo negli uomini europei e solo nelle donne asiatiche. Il caffè decaffeinato ha mostrato un effetto protettivo contro il tumore del colon-retto indipendentemente dal genere.</p>
 </sec>
 <sec>
  <title>CONCLUSIONI</title>
  <p>Poiché non sono ancora del tutto note le relazioni tra corredo genetico, consumo di caffè e rischio di sviluppare il tumore del colon-retto lo studio ha evidenziato la necessità di compiere ulteriori ricerche in questo ambito.</p>
 </sec>
</abstract>

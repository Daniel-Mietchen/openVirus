<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nella formazione infermieristica l’acquisizione di un ruolo attivo è particolarmente importante ai fini della acquisizione della capacità di erogare le cure. La motivazione positiva verso il proprio lavoro, con l’assunzione un ruolo attivo al letto del paziente e lo sviluppo di attitudini alla collaborazione sono importanti ai fini del risultato educativo. Il modello per l’analisi dello stress lavoro-correlato di Karasek comprende l’ipotesi che i soggetti attivi (cioè nei quali una elevata richiesta psicosociale dal compito di lavoro si associa con un alto controllo del lavoro e capacità elevate) siano efficaci nel lavoro, ma questa ipotesi non è stata mai testata sugli allievi infermieri.</p>
  <p>Questo studio vuole verificare se gli studenti con alto livello di “control” riportino un minor livello di compromissione delle capacità lavorative rispetto agli studenti con basso “control”, anche in presenza di elevato “demand”, e vuole testare il ruolo del sostegno sociale come fattore moderatore.</p>
 </sec>
 <sec>
  <title>METODI</title>
  <p>633 studenti dei corsi di laurea per infermiere di tre università e 160 infermieri hanno compilato il Demand-Control-Support questionnaire (DCS) basato sul modello di Karasek, ed il Nursing Work Functioning Questionnaire (NWFQ), uno strumento specifico per la valutazione della capacità lavorativa dell’infermiere, nella versione italiana adattata per gli allievi infermieri.</p>
 </sec>
 <sec>
  <title>RISULTATI</title>
  <p>Come atteso, gli studenti hanno mediamente una capacità lavorativa inferiore rispetto agli infermieri. Gli studenti attivi (alto demand e alto control) e quelli non stressati (basso demand, alto control) hanno una bassa probabilità di registrare una compromissione della capacità lavorativa, ed hanno punteggi medi del NWFQ più alti rispetto a quelli passivi (basso demand, basso control) o stressati (alto demand, basso control). Il sostegno sociale (support) modera l’associazione tra la condizione di attività o di strain e la capacità lavorativa.</p>
 </sec>
 <sec>
  <title>CONCLUSIONI</title>
  <p>Per migliorare il rendimento scolastico degli studenti dei corsi di laurea per infermiere bisogna non solo combattere lo strain e l’isolamento, ma anche promuovere l’apprendimento attivo, con interventi di sostegno degli studenti che aumentino il controllo sulle attività lavorative, il lavoro di gruppo e il sostegno da parte dei docenti.</p>
 </sec>
</abstract>

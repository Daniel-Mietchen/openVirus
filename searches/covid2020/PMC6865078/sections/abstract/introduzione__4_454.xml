<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’invecchiamento progressivo della popolazione lavorativa e l’aumento delle malattie croniche connesse tendono ad incidere sui livelli di autonomia e capacità lavorativa. Il programma Disability Management (DM), implementato dal 2017 nell’ambito del piano strategico triennale di Workplace Health Promotion all’interno di un ospedale pediatrico, è volto a ridurre l’impatto di una possibile invalidità (derivante da disabilità, malattia o infortunio) sulla capacità lavorativa dell’individuo. Lo studio ha avuto l’obiettivo di valutare il programma.</p>
 </sec>
 <sec>
  <title>MATERIALI E METODI</title>
  <p>I dati utilizzati per l’indagine sono stati tratti dai report mensili delle riunioni del Gruppo di Lavoro ospedaliero sul DM, costituito da membri della Direzione Sanitaria, della Medicina del Lavoro e della Direzione Risorse Umane. La casistica analizzata è relativa agli anni (2017-2018). La costruzione di un database ha permesso di tracciare il percorso dei lavoratori inseriti nel processo di DM. Un’analisi della letteratura sul tema e un’analisi descrittiva della casistica trattata sono state effettuate al fine di costruire una flow-chart del percorso ed un protocollo operativo da implementare all’interno dell’ospedale. Un set di indicatori inerenti il processo di gestione è stato definito per la valutazione di efficacia del modello.</p>
 </sec>
 <sec>
  <title>RISULTATI</title>
  <p>I lavoratori inseriti nel programma sono stati 117 (5,6% del personale ospedaliero), di cui l’89,7% femmine e con un’età media di 50,4 anni (DS ± 8,99). Il numero di valutazioni effettuate è stato 219 nel 2017 e 339 nel 2018 con un numero di valutazioni medie per individuo di 4,8. Il 77,8% dei lavoratori è costituito da personale infermieristico. In accordo con la casistica relativa alle denunce di malattia professionale, i casi trattati hanno riguardato tre categorie: 1) disagio lavorativo ed extralavorativo, soprattutto di carattere psicologico, legati a condizioni di stress lavoro-correlato (26,8% della casistica); 2) patologia muscolo scheletrica da sovraccarico biomeccanico nel personale esposto al rischio di movimentazione manuale dei pazienti (38,2%); 3) altre problematiche legate alla presenza di patologie gravi, soprattutto neoplasie (35%). La valutazione di efficacia del programma, basata sui dati di Sorveglianza Sanitaria relativi all’indicatore “idoneità con limitazioni”, ha evidenziato un valore inferiore rispetto alla media del benchmark nazionale (5,8% rispetto a 11,8%).</p>
 </sec>
 <sec>
  <title>CONCLUSIONI</title>
  <p>La valutazione del programma ha dimostrato la particolare efficacia del modello DM, agendo positivamente sulle variabili che influenzano la produttività (disabilità, malattie croniche, invecchiamento della forza lavoro) e permettendo di contenere le limitazioni all’interno dell’ospedale. Un ulteriore sviluppo del protocollo prevedrà l’introduzione della figura del 
   <italic>Disability Manager</italic> quale responsabile dell’intero programma.
  </p>
 </sec>
</abstract>

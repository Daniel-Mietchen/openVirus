<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il National Health Service inglese definisce Patient Safety Incident (PSI) ogni incidente non voluto o inaspettato che potrebbe portare o ha portato un danno al paziente che stava ricevendo prestazioni sanitarie. L’operatore sanitario che a seguito di Patient Safety Incident (PSI) soffre a livello psicofisico diventa una seconda vittima. La letteratura scientifica si interessa al fenomeno seconde vittime tra i professionisti sanitari, ma la prevalenza del fenomeno tra gli studenti universitari del settore resta sconosciuta. Obiettivi di questo studio sono:</p>
  <p>analizzare il fenomeno e rilevarne la prevalenza tra gli studenti della Scuola di Medicina dell’Università del Piemonte Orientale; rilevare la prevalenza dei PSI all’interno della medesima coorte.</p>
 </sec>
 <sec>
  <title>MATERIALI E METODI</title>
  <p>Lo studio pilota è di tipo monocentrico, osservazionale, descrittivo di prevalenza e ha coinvolto gli studenti del CdL in Infermieristica e del CdL in Medicina e Chirurgia della sede di Novara. Dopo l’analisi della letteratura, un team di esperti ha costruito lo strumento di rilevazione dati (web-survey di 31 domande). La possibilità di compilazione anonima è stata data da febbraio a giugno 2019.</p>
  <p>I dati sono stati analizzati attraverso statistiche descrittive preliminari e di correlazione, al fine di rispondere agli obiettivi di ricerca.</p>
 </sec>
 <sec>
  <title>RISULTATI</title>
  <p>La survey è stata inviata a 488 studenti, 280 hanno completato il questionario (tasso di risposta del 57,3%). I risultati preliminari mostrano che 280 (23,6%) studenti sono stati testimoni e/o partecipi di un PSI. Le caratteristiche dei partecipanti includono un’età media di 24,7 ± 4,3 anni e 12,3 ± 10,3 mesi di tirocinio. Il 56,1% di coloro che hanno avuto esperienza di un PSI ha dichiarato di avere avuto un impatto negativo sulla propria vita privata e/o professionale risultando, secondo la letteratura scientifica, una seconda vittima. Nonostante una parte delle seconde vittime abbia colto aspetti positivi dall’esperienza (occasione di crescita), il 10% di loro riferisce il PSI come un evento traumatico capace di condizionare l’attività formativa fino a far pensare di abbandonare gli studi.</p>
 </sec>
 <sec>
  <title>CONCLUSIONI</title>
  <p>Al momento, lo studio è in corso e si prevede la conclusione della raccolta dati a fine giugno 2019. Lo studio futuro del fenomeno della seconda vittima tra gli studenti è necessario per comprendere l’esperienza e i possibili interventi per prevenire e limitare il danno sui soggetti in formazione. I Corsi di Laurea non prevedono figure di riferimento dedicate al supporto degli studenti seconde vittime, lasciandoli in solitudine ad affrontare l’evento. È fondamentale attuare validi programmi di intervento per supportare questi futuri lavoratori.</p>
 </sec>
</abstract>

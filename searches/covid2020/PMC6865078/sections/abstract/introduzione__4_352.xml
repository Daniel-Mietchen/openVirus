<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La vaccinovigilanza è l’insieme delle attività di farmacovigilanza relative alla raccolta, valutazione, analisi e comunicazione degli eventi avversi che seguono l’immunizzazione (AEFI) e rappresenta uno strumento utile per il monitoraggio dei vaccini perché permette, anche dopo l’approvazione e l’immissione in commercio, di controllarne efficacia e tollerabilità. La segnalazione degli AEFI può avvenire spontaneamente oppure mediante progetti di farmacovigilanza attiva. Il progetto multiregionale “Sorveglianza attiva delle reazioni avverse da vaccino”, cui ha aderito l’AUSL di Ferrara, è volto a sensibilizzare alla segnalazione di AEFI, mediante telefonia mobile-SMS, i genitori dei bambini che hanno effettuato almeno una vaccinazione nei primi 24 mesi di vita, secondo il calendario vaccinale regionale.</p>
 </sec>
 <sec>
  <title>MATERIALI E METODI</title>
  <p>È stata effettuata un’analisi dei dati dei primi sei mesi del progetto (marzo-agosto 2018) nell’area ferrarese, per valutare l’efficacia dello strumento di segnalazione e tipologia e frequenza degli AEFI.</p>
  <p>I dati anonimizzati sono stati analizzati per numerosità, genere, età, vaccino, evento avverso, gravità ed esito. Per l’analisi statistica sono stati utilizzati il test di Pearson e quello esatto di Fisher.</p>
 </sec>
 <sec>
  <title>RISULTATI</title>
  <p>Nel periodo oggetto dell’analisi, hanno aderito al progetto i genitori di 651 bambini (adesione media del 70,7%).</p>
  <p>Le vaccinazioni effettuate sono state 1.484 (29% esavalente, 28,6% PCV13, 15,6% Men-B, 13,2% anti-rotavirus, 6,4% MPR/MPRV e 7,2% altri vaccini).</p>
  <p>Sono stati validati 310 AEFI che includono una o più manifestazioni.</p>
  <p>La maggior parte delle segnalazioni sono relative a “Patologie generali e condizioni relative alla sede di somministrazione” (56,3%), seguite da “Disturbi psichiatrici” (20,6%) e “Disturbi metabolici e della nutrizione” (7,1%).</p>
  <p>La maggior parte dei casi di AEFI ha riguardato il vaccino anti-meningococco-B (48,9%), nel 43,4% l’anti-rotavirus e nel 37,9% MPR/MPRV.</p>
  <p>Non emerge un’associazione statisticamente significativa tra incidenza di AEFI e numero di vaccini somministrati nella stessa seduta, mentre risulta significativa quella tra tipo di vaccino e frequenza di eventi avversi. L’incidenza più alta si ha in caso di co-somministrazione di Men-B e anti-rotavirus.</p>
  <p>Il totale degli AEFI è stato classificato “non grave” e nell’88,1% vi è stata risoluzione completa; nei casi rimanenti gli AEFI sono risultati in risoluzione o il dato è mancante.</p>
 </sec>
 <sec>
  <title>CONCLUSIONI</title>
  <p>Gli AEFI segnalati durante l’intero periodo presentano caratteristiche in linea con la letteratura.</p>
  <p>La segnalazione mediante SMS è uno strumento valido di vaccinovigilanza, poiché coinvolge gli utenti e riduce le tempistiche tra la seduta vaccinale e la segnalazione, contribuendo al miglioramento qualitativo e quantitativo delle informazioni trasmesse.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’antibiotico resistenza (ABR) costituisce a livello globale un allarmante problema di sanità pubblica. L’erogazione di antibiotici senza prescrizione, che non è consentita dalla legislazione italiana, costituisce un importante elemento nello sviluppo dell’ABR. Si è ritenuto pertanto interessante indagare le pratiche dei farmacisti territoriali relativamente all’erogazione di antibiotici in assenza di prescrizione medica.</p>
 </sec>
 <sec>
  <title>MATERIALI E METODI</title>
  <p>L’indagine è stata effettuata attraverso la somministrazione di un questionario online anonimo inviato tramite posta elettronica ad un campione casuale di farmacisti selezionati su tutto il territorio nazionale. Il questionario mirava alla raccolta di: informazioni relative ai dati socio-anagrafici e professionali; conoscenze relative alla prescrizione di farmaci antibiotici e ai fattori predisponenti lo sviluppo di ABR; attitudini sul ruolo del farmacista nel contenimento del fenomeno dell’ABR; comportamenti relativi all’erogazione di antibiotici senza prescrizione. Risultati: Sono stati esaminati 117 questionari, 12 del Centro (10,2%), 42 del Nord (46,1%) e 63 del Sud Italia (53,8%). Il 65% dei farmacisti ha affermato di aver, almeno una volta, erogato antibiotici senza prescrizione. Nonostante questo l’86,3% dei farmacisti è a conoscenza che la somministrazione di antibiotici senza ricetta non è consentita dalla legge. Il 58,9% dei farmacisti ha anche affermato che rifiutare l’erogazione dell’antibiotico spinge il cliente a rivolgersi ad un’altra farmacia. Le condizioni cliniche per le quali più comunemente l’antibiotico viene erogato senza prescrizione includono il mal di denti (77,6%), l’ otalgia (38,1%), le malattie cutanee (34,2%), le patologie gastrointestinali (30,2%), la sindrome influenzale/raffreddore (17,1%). Le motivazioni che maggiormente spingono il farmacista ad erogare un antibiotico in assenza di prescrizione sono: la successiva presentazione della ricetta da parte del cliente (63,1%); la conoscenza personale del cliente (43,4%). L’87,2% dei farmacisti ritiene che la pratica dell’erogazione di antibiotici senza prescrizione contribuisca fortemente allo sviluppo di ABR e l’80% ritiene che tale pratica contribuisca all’utilizzo improprio di antibiotici da parte dei clienti. Infine la quasi totalità dei partecipanti allo studio (96,58%) concorda che i farmacisti dovrebbero avere un ruolo attivo ed effettivo nel contrastare il fenomeno dell’ABR.</p>
 </sec>
 <sec>
  <title>CONCLUSIONI</title>
  <p>Dai primi risultati emerge che il fenomeno sia ampiamente diffuso e non sempre il farmacista tenta approcci alternativi per evitare l’uso in deroga e disincentivare l’autoprescrizione. Il farmacista, che rappresenta il riferimento professionale del cittadino in caso di malessere, può svolgere un ruolo attivo nel controllo del fenomeno dell’antibiotico-resistenza, atteso che l’impiego scorretto degli antibiotici in assenza di indicazione e di prescrizione medica è il principale driver del fenomeno.</p>
 </sec>
</abstract>

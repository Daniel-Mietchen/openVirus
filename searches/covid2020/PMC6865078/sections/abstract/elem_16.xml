<?xml version="1.0" encoding="UTF-8"?>
<abstract>
 <p>Il tema dell’organizzazione dei servizi sanitari extraospedalieri è da anni all’ordine del giorno, anche a causa di alcune criticità osservate nei servizi ospedalieri ed attribuite alle carenze di servizi territoriali.</p>
 <p>L’obiettivo di questa relazione è quello di offrire elementi che possano indirizzare verso un modello di gestione delle cure territoriali efficace sia in termini di miglioramento della qualità della vita dei cittadini sia di impiego delle risorse socio-sanitarie disponibili.</p>
 <p>La metodologia si basa sull’uso di dati di contesto provenienti da fonti ufficiali all’interno dei quali descrivere e valutare gli elementi provenienti da più indagini condotte sul campo dai ricercatori del Dipartimento di Biomedicina e Prevenzione dell’Università degli Studi di Roma Tor Vergata in collaborazione con altri enti e personale di ricerca.</p>
 <p>Il primo elemento da considerare, proveniente da un’indagine in corso da 5 anni su una popolazione rappresentativa degli anziani del Lazio, è l’esistenza di una sottopopolazione di consistenza inferiore al 10% del totale degli arruolati, che manifesta un’elevata frequenza di ricovero e di uso del PS (in media più di 4 volte l’anno): a tale popolazione è imputabile oltre il 40% degli accessi in PS ed oltre il 30% dei ricoveri registrati in un periodo di tre anni di osservazione. L’analisi multivariata dei determinanti dell’uso dei servizi ospedalieri per acuti mette in luce l’associazione tra maggiore precarietà sociale e maggiore uso dei servizi, indipendentemente dalla patologie specifiche di cui i soggetti soffrono. L’isolamento sociale è il maggiore determinante di un uso frequente dei servizi ospedalieri indirizzando verso un approccio alle cure territoriali che permetta di identificare in maniera pro-attiva i soggetti ad alto rischio di eventi negativi quali l’ospedalizzazione, l’istituzionalizzazione e la morte, che oltre a peggiorare la qualità della vita e la sopravvivenza dei cittadini rappresentano un carico economico ed organizzativo probabilmente limitabile. In questo senso la valutazione multidimensionale della fragilità costituisce uno strumento originale ed efficace che permetterebbe ai servizi di focalizzarsi sui soggetti a maggiore rischio (più fragili) con attività di prevenzione e cura in grado di ottimizzare i costi e l’uso delle risorse socio-sanitarie a disposizione, come avviene nel caso di interventi fondati sull’impiego dell’infermiere di comunità affiancato da un robusto intervento sociale.</p>
 <p>In conclusione la valutazione della fragilità accompagnata da servizi socio-sanitari realmente integrati sul territorio rappresenta una possibile chiave per migliorare la qualità della vita dei cittadini e quella dell’assistenza ad essi prestata dai servizi. In questo senso la SItI Lazio ha presentato a dicembre scorso un’articolata proposta di sperimentazione attualmente ancora in valutazione da parte della Regione Lazio.</p>
</abstract>

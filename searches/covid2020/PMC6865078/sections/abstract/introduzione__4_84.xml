<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le malattie croniche rappresentano una delle principali sfide della sanità pubblica. Patologie cardiovascolari, polmonari, oncologiche sono, infatti, in continua evoluzione in tutta Europa, con rilevanti ripercussioni sul contesto sociale ed economico dei singoli Paesi. Tuttavia, le evidenze epidemiologiche raccolte negli ultimi 30 anni mostrano una stretta correlazione tra l’attuale burden of disease e molti fattori di rischio prevenibili associati agli stili di vita, in primis fumo di sigaretta, scorrette abitudini alimentari, inattività fisica e l’abuso di alcol.</p>
  <p>La promozione di stili di vita salutari è diventata, pertanto, una priorità nelle strategie internazionali per migliorare la salute. I “best buys” indicati dall’OMS, ovvero specifiche e costo efficaci policy finalizzate alla riduzione del carico di malattia legato alle malattie croniche, rappresentano il punto di svolta per il raggiungimento dell’obiettivo 3.4 dei “Sustainable Development Goals” attraverso il quale i governi di tutto il mondo si sono impegnati per ridurre la mortalità prematura per malattie croniche di un terzo nel 2030.</p>
  <p>Per essere efficaci queste politiche di sanità pubblica hanno bisogno di adeguate azioni comunicative che siano in grado di raggiungere efficacemente il target, aumentandone le conoscenze e competenze sugli argomenti di salute, ma soprattutto determinando un cambiamento comportamentale in grado di impattare significativamente sugli esiti di salute.</p>
  <p>Varie strategie sono state utilizzate come strumenti delle campagne di promozione della salute per migliorare gli esiti di salute in specifici target: dai più tradizionali mass-media, come Tv, Radio, giornali, pubblicità, ai più recenti strumenti come i social network, le app e i dispositivi messi a disposizione dell’evoluzione tecnologica.</p>
  <p>Eppure, nonostante il considerevole impegno in termini di risorse, umane e finanziare, necessarie per mettere in atto le azioni comunicative, la loro efficacia e, soprattutto, costo efficacia, varia notevolmente ed è difficile da misurare. Infatti le analisi di costo-efficacia, non frequenti negli studi scientifici sono spesso gravate da una profonda variabilità nei metodi utilizzati, con conseguenti problemi in termini di trasparenza, comparabilità e generalizzabilità.</p>
  <p>Considerando l’esistenza di due recenti revisioni sistematiche sul tema (che coprono 63 studi condotti tra il 1966 ed il 2012), questa revisione di letteratura, frutto del lavoro del GdL della SItI “Comunicazione per la Sanità Pubblica”, si propone di fornire una quadro aggiornato nell’ambito della valutazione di efficacia delle azioni comunicative di sanità pubblica.</p>
 </sec>
 <sec>
  <title>METODI</title>
  <p>Il GdL ristretto della SItI “Comunicazione per la Sanità Pubblica” ha lavorato in remoto effettuando una revisione della letteratura scientifica e grigia, internazionale e nazionale, e valorizzando l’expertise presente nel GdL per sintetizzare le evidenze in merito alla valutazione di efficacia delle azioni comunicative di sanità pubblica.</p>
  <p>La strategia di ricerca elaborata ha incluso una revisione condotta attraverso Medline e Google (limitando la ricerca ai primi 50 risultati visualizzati), utilizzando una combinazione di parole chiave/termini Mesh identificate secondo il modello PICO: “comunicazione sulla salute” “campagna di sanità pubblica”, “valutazione / efficacia”. Inoltre, è stata effettuata una ricerca manuale della bibliografia e della sezione “related articles” per identificare ulteriori studi pertinenti.</p>
  <p>L’analisi è stata condotta ad agosto 2019, selezionando preliminarmente gli articoli dal titolo e/o abstract e, successivamente, analizzando il testo completo degli articoli potenzialmente idonei. Per essere inclusi nella revisione, gli articoli dovevano essere stati pubblicati su riviste indicizzate, essere stati scritti in lingua inglese o italiana e pubblicati successivamente al 2012. Due revisori hanno eseguito indipendentemente questo processo e eventuali discrepanze sono state risolte attraverso la discussione.</p>
  <p>La ricerca su Medline ha fornito inizialmente 68 risultati, dai quali, applicando i criteri di inclusione, sono stati selezionati 9 articoli. A questi sono stati aggiunti 3 documenti tecnici istituzionali (Lozare B.V, Storey D, Bailey M. Leadership in strategic health communication: making a difference in infectious diseases and reproductive health. Johns Hopkins University. 2013; Sixsmith J, Fox K-A, Doyle P, Barry MM. A literature review on health communication campaign evaluation with regard to the prevention and control of communicable diseases in Europe. Stockholm: ECDC 2014; WHO Regional Office for Europe. Vaccine Safety Events: managing the communications response. A Guide for Ministry of Health EPI Managers and Health Promotion Units. WHO. Copenhagen 2013).</p>
 </sec>
 <sec>
  <title>RISULTATI</title>
  <p>Le azioni comunicative per la salute pubblica variano notevolmente per disegno dello studio, argomento di interesse, attività condotte, progettazione e modalità di esecuzione.</p>
  <p>Il disegno dello studio varia ampiamente comprendendo: revisioni sistematiche e narrative, studi sperimentali randomizzati e non, serie temporali, metodi misti, studi longitudinali, pre-post, trasversali, analisi dei contenuti ed analisi economiche.</p>
  <p>La revisione sistematica di Robinson et al. del 2014 mostra come i principali target delle campagne oggetto di valutazione nei 22 studi descritti nel loro studio riguardino: l’utilizzo di seggiolini auto per bambini, del casco per le attività ricreative, del preservativo, dei prodotti per la protezione solare, l’aumento dell’attività fisica o la riduzione del fumo. L’aggiornamento effettuato con la nostra revisione aggiunge i temi relativi alla promozione di una corretta nutrizione infantile, della sicurezza alla guida, all’aumento della consapevolezza del danno da alcol, della prevenzione delle malattie trasmesse da vettori o degli effetti negativi degli insetticidi.</p>
  <p>La maggior parte degli studi inclusi nella revisione di Robinson et al evidenzia effetti positivi nei comportamenti, con un aumento medio di 8.4 punti percentuali dell’utilizzo degli strumenti offerti con la campagna per migliorare gli outcome di salute, variabile tra il 4% dell’utilizzo del preservativo al 10% dell’adesione alle campagne per smettere di fumare.</p>
  <p>La metanalisi dei 63 studi inclusi nel lavoro di Anker et al del 2016 dimostra che le campagne di comunicazione di massa producono effetti positivi in termini di cambiamento dei comportamenti (r = 0,05; k = 61) e conoscenze (r = 0,10; k = 26), ma non producono un significativo aumento della self-efficacy (r = 0,02; k = 14).</p>
  <p>Per quanto riguarda nello specifico la valutazione delle azioni comunicative in sanità pubblica, la letteratura propone una serie di principi, framework e linee guida tra i quali: 
   <list list-type="bullet">
    <list-item>
     <p>Bauman A. 
      <italic>Precepts and principles of mass media campaign evaluation in Australia</italic>. Health Promotion Journal of Australia 2000;10:89-92;
     </p>
    </list-item>
    <list-item>
     <p>Centers for Disease Control and Prevention. 
      <italic>Framework for Program Evaluation in Public Health.</italic> Morbidity and Mortality Weekly Report 1999;48:1-40;
     </p>
    </list-item>
    <list-item>
     <p>Noar SM. 
      <italic>An Audience-Channel-Message-Evaluation (ACME). Framework for Health Communication Campaigns.</italic> Health promotion practice 2011.
     </p>
    </list-item>
    <list-item>
     <p>National Cancer Institute. 
      <italic>Making health communication programs work.</italic> U.S. Department of Health &amp; Human Services 2009.
     </p>
    </list-item>
    <list-item>
     <p>Glasgow RE, Klesges LM, Dzewaltowski DA, et al. 
      <italic>Evaluating the impact of health promotion programs: using the RE-AIM framework to form summary measures for decision making involving complex issues.</italic> Health Educ Res 2006;21:688-94.
     </p>
    </list-item>
   </list>
  </p>
  <p>Nella scelta degli indicatori di efficacia ed efficienza per la valutazione delle campagne di comunicazione in sanità pubblica, la letteratura suggerisce di essere chiari su ciò che viene valutato, realistici ed espliciti sugli effetti diretti e indiretti previsti, considerando anche potenziali effetti indesiderati.</p>
  <p>In questo senso appare utile riportare alcuni dei consigli pratici presenti nell’allegato 8 “Evaluate how you are doing” della guida ECDC “Vaccine Safety Events: managing the communications response”.</p>
  <p>Gli autori, ricordano come sia importante 
   <italic>monitorare e valutare la comunicazione sia durante che dopo un evento vaccino collegato (VRE)</italic> al fine di adattare la strategia comunicativa alle diverse circostanze, affinando le azioni alle esigenze future. Durante le prime 72 ore dall’annuncio di un VRE è essenziale tenere attivamente sotto controllo i mezzi di comunicazione per valutare la necessità di una variazione nelle tattiche di comunicazione, al fine, ad esempio, di mitigare le preoccupazioni della popolazione oppure di assicurare che i media diffondano adeguatamente i messaggi chiave che si ritiene essenziale veicolare.
  </p>
  <p>Quando l’evento è risolto è fondamentale “chiudere il cerchio” informando gli alti dirigenti in modo da prepararli qualora siano chiamati ad esprimere un parere o a fornire informazioni. Inoltre è utile pubblicare o rilasciare una dichiarazione in cui sia sintetizzata la conclusione della ricerca fatta sull’evento avverso per rafforzare la fiducia con il pubblico e i partner coinvolti.</p>
  <p>Inoltre è fondamentale documentare le lezioni apprese, riassumendo le strategie e tattiche comunicative efficaci e l’impatto dell’evento sul programma di vaccinazione per modulare la strategia comunicativa globale e rafforzare la risposta agli eventi futuri.</p>
  <p>Tra i criteri pratici di valutazione (semplici, realistici, credibili e sintetici) la guida suggerisce di raccogliere i ritagli di giornale e la copertura radiotelevisiva per misurare la risposta alla “chiamata all’azione” valutando l’impatto in termini di: 
   <list list-type="bullet">
    <list-item>
     <p>numero di articoli, spot radiofonici/televisivi, notizie o citazioni contenenti le proprie informazioni;</p>
    </list-item>
    <list-item>
     <p>rilievo (posizione sul giornale o momento di trasmissione in relazione ai picchi di ascolto) e successo dei “motti”;</p>
    </list-item>
    <list-item>
     <p>correttezza del messaggio;</p>
    </list-item>
    <list-item>
     <p>rapporti positivi con influencer (ad esempio un giornalista di rilievo con cui rafforzare i legami);</p>
    </list-item>
    <list-item>
     <p>risposta del pubblico (valutare tramite un semplice questionario o anche solamente ottenere un’impressione informale e approssimativa se le persone in strada hanno ascoltato il messaggio, tramite quale mezzo di comunicazione, e se lo hanno compreso).</p>
    </list-item>
   </list>
  </p>
  <p>La guida suggerisce anche una Check-list per una rapida valutazione della propria campagna comunicativa che prevede 6 semplici domande: 
   <list list-type="bullet">
    <list-item>
     <p>sono soddisfatto della risposta?;</p>
    </list-item>
    <list-item>
     <p>ho bisogno di cambiare il messaggio?;</p>
    </list-item>
    <list-item>
     <p>ho bisogno di migliorare il modo in cui trasmetto il messaggio?;</p>
    </list-item>
    <list-item>
     <p>quale mezzo di comunicazione ha riportato la storia?;</p>
    </list-item>
    <list-item>
     <p>dovrei utilizzare altre modalità di feedback, ad esempio gruppi di discussione, questionari?;</p>
    </list-item>
    <list-item>
     <p>quante domande sono state rivolte a me o all’organizzazione come risultato del mio lavoro sulla comunicazione?</p>
    </list-item>
   </list>
  </p>
  <p>Tra i limiti evidenziabili in letteratura agli studi che riguardano la valutazione dell’efficacia delle azioni comunicative per la salute pubblica ci sono: la debolezza dei disegni di studio, la limitatezza del campione, il setting di studio (la maggior parte degli studi che aggiornano questa revisione sono condotti in paesi in via di sviluppo), la mancanza di controllo o di gruppi di confronto, di basi teoriche, il sottoutilizzo della valutazione di processo, l’utilizzo di obiettivi di valutazione e misure di risultato che non corrispondono ai reali obiettivi della campagna e, per contro, la mancanza di riferimenti per valutare potenziali effetti indesiderati delle azioni comunicative.</p>
 </sec>
 <sec>
  <title>CONCLUSIONI</title>
  <p>Le azioni comunicative per la salute pubblica variano notevolmente per argomento di interesse, attività condotte, progettazione e modalità di esecuzione, così come variano ampiamente le modalità di studio condotte per valutarne l’efficacia e la costo efficacia. I limiti evidenziati sono ampiamenti diffusi e rappresentano la prossima sfida per rafforzare le attività di valutazione delle azioni di comunicazione, che dovrebbe comprendere quando possibile le analisi di costo efficacia ed essere integrata in tutte le fasi della campagna, dalla programmazione alla sua implementazione.</p>
  <p>Lo sviluppo di evidenza di alto livello in questo campo è essenziale per guidare la scelta di politiche e azioni efficaci ed efficienti, evitando la dispersione di risorse umane ed economiche, nonché potenziali ricadute negative in termini di outcome di salute. La sfida successiva sarà poi quella di sviluppare adeguate capacità per mettere in piedi programmi di valutazione nazionali in grado di applicare le migliori evidenze alla valutazione delle azioni di comunicazione in sanità pubblica</p>
 </sec>
</abstract>

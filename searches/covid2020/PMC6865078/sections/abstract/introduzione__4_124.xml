<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La risposta all’emergenza della Sanità Pubblica è il complesso delle attività che le Aziende Sanitarie devono adottare per tutelare l’integrità della vita, dei beni, degli insediamenti e dell’ambiente dalle conseguenze o dal pericolo di danni derivanti da calamità naturali, catastrofi o altri eventi straordinari. L’Igienista rappresenta il naturale protagonista di questo complesso processo ed è quindi opportuno prevedere una formazione adeguata in tal senso all’interno delle Scuole di Specializzazione (SS) del nostro Paese.</p>
  <p>Il Gruppo di Lavoro (GdL) della Consulta dei Medici in Formazione Specialistica (MFS) SItI “Gestione delle Emergenze in Sanità Pubblica” ha tra i suoi obiettivi quello di indagare la presenza di tale insegnamento nei piani didattici delle diverse SS in Igiene e Medicina Preventiva e di promuoverne la diffusione.</p>
 </sec>
 <sec>
  <title>MATERIALI E METODI</title>
  <p>È stato formulato e diffuso con Moduli Google un questionario anonimo per valutare, nelle varie SS in Igiene, la presenza di corsi inerenti questa tematica nonché l’interesse dei MFS per la materia. Si presentano i risultati preliminari.</p>
 </sec>
 <sec>
  <title>RISULTATI</title>
  <p>Hanno risposto 90 MFS appartenenti a 26 SS differenti. Dall’analisi delle risposte si evince che il 94% dei rispondenti ritiene che non ci sia una rete formativa adeguata; l’87% circa dei MFS partecipanti ritiene importante la presenza di un corso sul tema nelle SS ed il 73% ritiene che la tematica abbia un interesse rilevante. A fronte di questo interesse, il 74% ha dichiarato di non aver mai frequentato corsi sul tema e che nella propria SS non sono previsti all’interno dei piani didattici tali insegnamenti. Inoltre, l’85% ha dichiarato che nella propria Università non sono attivi master sulla tematica.</p>
  <p>Tale gap tra richiesta ed offerta formativa sfocia in un ricorso ad alternative di formazione autonoma. Infatti, dall’analisi dei risultati, si evince che il 60% dei partecipanti ha cercato informazioni sulla tematica nell’ambito di corsi e congressi. In particolare, il 77% dei MFS rispondenti ha manifestato un forte interesse alla partecipazione a workshop, simulazioni o eventi formativi. Infine, circa l’81,1% ha evidenziato l’assenza di condivisione di esperienze e conoscenze tra le varie SS sulla tematica.</p>
 </sec>
 <sec>
  <title>CONCLUSIONI</title>
  <p>I risultati evidenziano un forte interesse da parte dei MFS verso la tematica, che non trova adeguata risposta negli attuali piani di studi delle SS in Igiene. Rispondere a tale esigenza è oggi necessario e fondamentale in un’ottica di implementazione della sicurezza dei cittadini e di miglioramento dei livelli di competenze dei MFS.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nella Regione Veneto gli accordi contrattuali con le Medicine di Gruppo Integrate (MGI) prevedono che l’infermiere o il MMG registri nella scheda individuale dell’assistito gli stili di vita e in particolare l’abitudine al fumo. Obiettivo dello studio è valutare se l’avvio di un programma aziendale di prevenzione primaria cardiovascolare da parte delle Medicine di Gruppo Integrate influisca sull’attività di counselling effettuata dall’operatore sanitario così come viene rilevata tramite la sorveglianza PASSI.</p>
 </sec>
 <sec>
  <title>MATERIALI E METODI</title>
  <p>Sono state estratte le interviste della Sorveglianza PASSI effettuate dal 2007 al 2017 nell’Azienda ULSS 7 Pedemontana. Ad ogni intervistato è stato associato il proprio MMG con la relativa forma associativa (MGI vs altra forma). I MMG sono stati così suddivisi in “aderenti” e “non aderenti” al programma aziendale di prevenzione primaria cardiovascolare (2008-2012), rivolto alla popolazione di 40-69 anni. È stato fatto un sovracampionamento nella popolazione assistita dalle MGI, prevedendo negli anni 2009-2010 una estrazione 6:1, in modo da ottenere almeno 250 interviste/anno nella popolazione target. Sono state analizzate le risposte alle domande relative al counselling dell’operatore sanitario in particolare sull’abitudine al fumo.</p>
 </sec>
 <sec>
  <title>RISULTATI</title>
  <p>Sono state analizzate 4.469 interviste totali, 1.148 (25,7%) di assistiti di MMG “aderenti” e 3.321 (74,3%) di MMG “non aderenti”. Complessivamente hanno dichiarato di essere stati interpellati circa l’abitudine al fumo il 48,0% (CI 44,9%-51,1%) degli assistiti di MMG aderenti e il 43,1% (CI 41,3%-45,0%) di MMG non aderenti. La domanda è stata posta più frequentemente ai fumatori, a chi presenta una o più patologie croniche e agli assistiti dei MMG aderenti al programma (OR 1.50 CI95% 1.27-1.78), meno frequentemente alle donne, agli stranieri, alle persone di 60-69 anni. Tra gli assistiti dei MMG aderenti si rileva un approccio più chiaramente mirato alla prevenzione primaria, che persiste anche dopo la conclusione del programma aziendale. Per le altre attività di counselling di prevenzione l’efficacia dell’intervento è tendenzialmente limitata al periodo di attivazione del programma.</p>
 </sec>
 <sec>
  <title>CONCLUSIONI</title>
  <p>L’avvio del programma aziendale di prevenzione cardiovascolare primaria determina un atteggiamento più attivo da parte degli operatori sanitari delle MGI, con un incremento dell’attività di counselling sugli stili di vita più evidente nel periodo di realizzazione del progetto (2008-2012). Il programma rappresenta un’esperienza importante di prevenzione primaria che supera il tradizionale approccio di contenimento del danno ed assume per questo le caratteristiche di maggiore equità.</p>
 </sec>
</abstract>

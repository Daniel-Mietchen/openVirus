<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La transizione demografica dell’ultimo decennio ha comportato un profondo mutamento del quadro epidemiologico associato ad un progressivo cambiamento del contesto socio-economico che rende sempre più cogente la riorganizzazione dei percorsi di cura e di assistenza: parallelamente al progressivo invecchiamento della popolazione, è in costante incremento il numero dei pazienti anziani affetti da patologie cronico-degenerative, con un quadro clinico e sociale altamente complesso.</p>
  <p>Il Punto Unico di Accesso (PUA) rappresenta il fulcro organizzativo e funzionale che coordina l’accesso dei pazienti fragili ai servizi sanitari e socio-sanitari del Distretto, al fine di garantire in maniera integrata e multiprofessionale, risposte assistenziali appropriate.</p>
  <p>Scopo del lavoro è valutare l’evoluzione della domanda e il profilo nosologico e sociale dei pazienti che hanno usufruito dell’innovazione organizzativa introdotta nel Distretto Media Valle del Tevere, facente parte dell’Azienda Usl Umbria 1, con l’istituzione del PUA Distrettuale nel periodo 20 marzo 2017-30 settembre 2018.</p>
 </sec>
 <sec>
  <title>MATERIALI E METODI</title>
  <p>La rilevazione retrospettiva delle richieste di attivazione inviate al PUA è avvenuta mediante la consultazione di un unico database rappresentato dalla casella di posta elettronica propria del PUA. L’analisi dei dati ha previsto l’applicazione di metodologie di statistica descrittiva e l’elaborazione è stata effettuata impiegando il software Stata 14.0.</p>
 </sec>
 <sec>
  <title>RISULTATI</title>
  <p>Il PUA, che opera per 3 ore al giorno su 5 giorni settimanali con un coordinatore infermieristico e un assistente sociale, ha preso in carico 1012 pazienti in 18 mesi, 590 femmine e 422 maschi con un’età media di 81,75 anni. Le richieste sono state 1.402, di cui 670 (47,8%) negli ultimi 6 mesi. L’87% dei pazienti era affetto da almeno una patologia cronica e la metà da almeno due; oltre il 65% dei pazienti usufruiva di un presidio sanitario e circa il 30% presentava problematiche socio-assistenziali.</p>
 </sec>
 <sec>
  <title>CONCLUSIONI</title>
  <p>L’innovazione organizzativa introdotta, che all’inizio era stata accolta dai Medici di Medicina Generale come un’ulteriore burocratizzazione, di fatto ha permesso un collegamento efficace con la Centrale Operativa Territoriale per le Dimissioni Protette, garantendo quindi una presa in carico reale dei pazienti “fragili” residenti nella Media Valle del Tevere ricoverati presso l’Azienda Ospedaliera di Perugia o l’ospedale di zona.</p>
 </sec>
</abstract>

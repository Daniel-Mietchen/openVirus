<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La varicella è una patologia diffusa in tutto il mondo, generalmente benigna e autolimitante nei bambini immunocompetenti; tuttavia possono verificarsi complicanze anche gravi e decessi. Una maggior severità del quadro clinico ed un incremento dell’incidenza di complicanze si verificano negli adulti normoergici suscettibili e nei soggetti immunodepressi. Inoltre la varicella può comportare possibili e gravi complicanze per madre e prodotto del concepimento.</p>
  <p>Scopo dello studio è analizzare l’impatto della patologia e le possibili strategie a disposizione.</p>
 </sec>
 <sec>
  <title>MATERIALI E METODI</title>
  <p>Sono stati analizzati i dati disponibili in letteratura riguardanti l’impatto della varicella nelle diverse fasce di età.</p>
 </sec>
 <sec>
  <title>RISULTATI</title>
  <p>La distribuzione della varicella varia in base all’area geografica, probabilmente a causa di diverse condizioni climatiche, densità di popolazione e rischio di esposizione. Nei paesi industrializzati, prima dell’introduzione della vaccinazione, il 90% delle infezioni si verificava prima dell’adolescenza e &lt; 5% degli adulti era suscettibile. L’impatto stimato della varicella sulla popolazione europea in epoca pre-vaccinale è di 5,5 milioni di casi, con 18.000-23.000 ospedalizzazioni e 80 decessi.</p>
  <p>In Europa, in epoca pre-vaccinale il numero di nuovi casi all’anno era quasi pari alla coorte di nascita, con l’89-95,9% dei casi &lt; 12 anni. Tuttavia in alcuni Paesi più del 5% delle persone tra 20-29 anni (in cui sono più frequenti le forme severe) era suscettibile: in Italia la sieroprevalenza di anticorpi era del 25,8% a un anno, 93,2% tra i 20-39 anni e al 98,4% nei soggetti &gt; 40 anni, con variabilità interregionale (sieroprevalenza più bassa al sud) e con un’incidenza media annua di 147,6/100.000. Sebbene l’andamento dei ricoveri in ospedale (varicella grave) mostri una lieve diminuzione, rimane alta la percentuale di ricoveri negli adulti: 1,5% di ricoveri tra 0-14 anni, 3,7% tra 15-24, 4,7% tra 25-64 e 23,2% negli oversessantacinquenni.</p>
 </sec>
 <sec>
  <title>CONCLUSIONI</title>
  <p>Il vaccino anti-varicella si è dimostrato efficace nel diminuire il numero dei casi (fino al 100% delle forme gravi). In Italia è raccomandata la vaccinazione nei bambini (2 dosi: 13-15 mesi e 6° anno) e negli adulti (2 dosi a distanza ≥ 4 settimane), specialmente nelle donne in età fertile e nei soggetti con condizioni di rischio per patologia/esposizione professionale; tuttavia le coperture sono ancora subottimali.</p>
  <p>È necessario promuovere strategie di vaccinazione integrate in base all’età e alla condizione di rischio, tenendo conto che la maggior parte dei casi si verifica nei bambini &lt; 5 anni ma gli adulti sono a maggior rischio di ricovero e/o decesso.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il tema delle vaccinazioni per gli operatori sanitari in Italia è emerso con particolare rilievo durante l’epidemia che ha causato 4.991 casi di morbillo e 4 morti nel 2017, registrando un elevato numero di casi tra gli operatori sanitari.</p>
  <p>La Cooperativa OSA, che ha visto coinvolti alcuni suoi operatori sanitari in tale epidemia, accanto a misure specifiche di sorveglianza sanitaria per coloro che lavorano in reparti o servizi ad elevata complessità assistenziale, ha raccolto opinioni e attitudini del proprio personale verso le vaccinazioni.</p>
  <p>La Cooperativa OSA da più di 30 anni gestisce in Italia servizi di assistenza domiciliare integrata, servizi in outsourcing presso importanti strutture ospedaliere, strutture residenziali e semiresidenziali e servizi sociali con più di 2.000 operatori.</p>
 </sec>
 <sec>
  <title>MATERIALI E METODI</title>
  <p>È stato scelto il questionario elaborato nel 2014 dal progetto HPROImmune e dall’Istituto Superiore di Sanità. Ad ottobre 2017, in occasione della campagna a favore della vaccinazione antinfluenzale, è stato proposto il questionario, da compilare in forma anonima, agli operatori sanitari e socio sanitari della Cooperativa.</p>
 </sec>
 <sec>
  <title>RISULTATI</title>
  <p>Sono stati elaborati in fase preliminare 477 questionari pari al 60% del totale raccolto. Per quanto riguarda le caratteristiche del campione: 195 sono infermieri, 54 professionisti della riabilitazione, 74 ausiliari, 56 OSS, 34 medici, 35 altre figure, 29 non noti. Il 48% del campione ha un’età ≥ 40 e il 37% dichiara più di 10 anni di servizio.</p>
  <p>Relativamente al giudizio sulle vaccinazioni più dell’87% del campione ritiene che siano importanti per ridurre o eliminare malattie gravi; il 73% pensa che siano un requisito indispensabile per lavorare in ambito sanitario; soltanto il 37% pensa che le informazioni sui vaccini diffuse dalle istituzioni siano chiare. Riguardo a quali siano le vaccinazioni raccomandate per gli operatori sanitari, più del 65% risponde correttamente rispetto al vaccino antinfluenzale e a quello contro l’Epatite B; meno noti il vaccino anti varicella e anti pertosse. Più del 54% degli operatori pensa che il vaccino anti tubercolare sia tra quelli raccomandati. Alla domanda su quali siano i motivi per cui il personale non si vaccina prevalgono la scarsità di informazioni chiare e la mancanza di tempo.</p>
 </sec>
 <sec>
  <title>CONCLUSIONI</title>
  <p>Ad oggi, stando ai dati disponibili, la media dei vaccinati tra gli operatori sanitari Italia non supera il 20%. Dai primi risultati dell’indagine condotta emerge come la sensibilità sul tema sia rilevante ma sia necessaria maggiore efficacia nelle strategie comunicative e nelle modalità organizzative delle campagne vaccinali.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>È ormai noto che lo screening del carcinoma del colon-retto abbia un importante impatto sulla riduzione dell’incidenza e della mortalità. I fattori predittivi di partecipazione all’esame di I livello dello screening per carcinoma del colon-retto (sangue occulto nelle feci) sono stati ampiamente analizzati, mentre ha ricevuto minore attenzione l’adesione alla successiva colonscopia diagnostica. L’obiettivo dello studio è andare ad identificare i determinanti socio-demografici che incrementano il rischio di mancata adesione all’esame di II livello.</p>
 </sec>
 <sec>
  <title>MATERIALI E METODI</title>
  <p>È stato condotto uno studio trasversale utilizzando il database dell’Area Vasta 2 dell’ASUR Marche. Sono stati inclusi tutti i pazienti risultati positivi al test di I livello nel biennio 2017-2018, di cui è stata valutata la successiva aderenza alla colonscopia diagnostica. Le differenze tra i gruppi sono state valutate mediante test del chi-quadro. Il livello di significatività è stato fissato a 0,05. È stato poi costruito un modello di regressione logistica multivariata con cui sono stati ottenuti gli Odds Ratio (ORs) aggiustati ed i relativi intervalli di confidenza (IC) al 95%.</p>
 </sec>
 <sec>
  <title>RISULTATI</title>
  <p>Sono stati inclusi 2.738 pazienti risultati positivi al test di I livello. La non aderenza alla colonscopia è stata complessivamente del 30,13%% (IC 95% 28,41-31,89). Non sono state riscontrate differenze statisticamente significative in base al sesso [M = 24,30% (IC 95% 24.01-28.79); F = 26,35%(IC 95% 22.05-26.70)] (p &gt; 0.05), alla nazionalità [Italiani 25,41% (IC 95% 23,73-27,14); Stranieri 23,84% (IC 95% 17,29-31,44)] (p &gt; 0.05), al Paese di origine, relativamente agli stranieri, utilizzando la Classificazione OCSE basata sul livello medio di reddito pro capite (p &gt; 0.05), e alla Zona Territoriale di Appartenenza (p &gt; 0.05). Sono poi state considerate 4 fasce di età (50-54;55-59;60-64;65-69) ed è stata osservata una riduzione dell’adesione nei pazienti più anziani, in particolar modo nella fascia 65-69 anni (29,15% IC 95%25,9-32,51%)(p &lt; 0.05),risultato poi confermato anche dalla regressione logistica in cui tale fascia presenta un OR per la non adesione di 1,38 (IC 95% 1,08-1,76) rispetto alle fasce più giovani incluse nello screening.</p>
 </sec>
 <sec>
  <title>CONCLUSIONI</title>
  <p>Il principale determinante correlato statisticamente alla non adesione al test di II livello è l’età avanzata, mentre non si riscontrano differenze significative per i determinanti socio-economici (Nazionalità, Zona di residenza). Occorre quindi definire e mettere in atto idonee strategie educative di prevenzione rivolte ai soggetti più anziani. A tale scopo l’UOC Screening dell’AV2 ha già avviato nel 2019 un programma di promozione della salute che prevede incontri con i cittadini, tenuti da medici e assistenti sanitari presso vari Circoli ricreativi per anziani, allo scopo di sensibilizzare all’importanza degli screening oncologici.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Promuovere la salute attraverso l’attività motoria nella popolazione di tutte le fasce di età è uno degli obiettivi prioritari dell’Organizzazione Mondiale della Sanità (
   <italic>OMS</italic>). Il “
   <italic>Piano d’azione globale sull’attività fisica per gli anni 2018-2030</italic>” dell’OMS, mira a ridurre del 15% l’inattività fisica negli adolescenti e negli adulti nel 2030, stabilendo gli obiettivi strategici da conseguire per mezzo di azioni politiche. Il Piano Nazionale della Prevenzione 2014-2018, prorogato al 2019, ha tra gli obiettivi principali, la promozione dell’attività motoria, con il fine di incrementare del 30% i soggetti adulti e del 15% gli ultra64enni fisicamente attivi.
  </p>
  <p>Nel Decreto del Presidente del Consiglio dei Ministri (DPCM) del 12 gennaio 2017, sui nuovi Livelli essenziali di assistenza (LEA), sono previsti l’attivazione di programmi strutturati di attività motoria per soggetti a rischio e l’offerta di counselling individuale per la promozione dell’attività motoria. In sede di Conferenza Stato-Regioni, il 7 marzo 2019, sono state approvate “
   <italic>Le Linee di indirizzo sull’attività fisica per le differenti fasce d’età e con riferimento a situazioni fisiologiche e fisiopatologiche e a sottogruppi specifici di popolazione</italic>”, stilate da un Tavolo tecnico presso la Direzione generale della Prevenzione sanitaria del Ministero della Salute. Nelle linee di indirizzo è esplicitato il ruolo decisivo che l’attività motoria svolge per accrescere la salute nella popolazione generale e l’importanza della sua pratica quotidiana.
  </p>
  <p>L’Italia è uno dei paesi più sedentari d’Europa, il 60% della popolazione dichiara di non praticare attività motoria, rispetto alla media europea del 42% (
   <italic>dati Eurobarometro</italic>). L’attività motoria è fondamentale per il benessere fisico, psichico e sociale dei cittadini e delle loro comunità. L’attività motoria oltre ad avere un ruolo protettivo nella prevenzione di molte patologie croniche, svolge, come dimostrano numerosi e importanti studi scientifici, un ruolo di promozione della salute nella popolazione generale. L’attività motoria, infatti, si è dimostrata estremamente efficace nel migliorare l’efficienza cardiovascolare, nel mantenere una normale pressione arteriosa, sul metabolismo glucidico e lipidico, sul sovrappeso, sulla obesità, sulla osteoporosi, sui tumori, in particolare quello del seno e del colon, nel migliorare il tono dell’umore, e nel ridurre gli stati depressivi e ansiosi. Per diminuire la mortalità cardiovascolare basta una attività motoria sia negli uomini che nelle donne, indipendentemente dall’età, che comporti un semplice dispendio energetico di 4-7 kcal/minuto. Nelle persone attive l’età biologica è di 10-20 anni inferiore rispetto ad un soggetto sedentario di pari età. L’attività motoria e sportiva è inoltre un fattore di coesione sociale generando relazioni positive.
  </p>
 </sec>
 <sec>
  <title>METODI</title>
  <p>I Servizi Sanitari Nazionali (SSN) hanno recepito le raccomandazioni dei massimi organismi scientifici internazionali, definendo il Piano Nazionale della Prevenzione (PNP), a sua volta recepito nei vari Piani Regionali della Prevenzione (PRP).</p>
  <p>Perché l’attività motoria possa essere implementata in maniera significativa ed efficace sul territorio, quale elemento di promozione della salute, bisogna che vengano realizzate iniziative 
   <italic>intersettoriali</italic>, che vedano coinvolti le istituzioni pubbliche e private a tutti i livelli, il terzo settore, le reti sociali, la società civile, gli enti di promozione sportiva, le Regioni, i Comuni.
  </p>
  <p>A tal fine nelle Regioni sono stati attivati vari progetti, caratterizzati dal coinvolgimento di numerosi e qualificati stakeholder, da una programmazione condivisa, dalla costruzione di convergenze programmatiche e alleanze di scopo su obiettivi condivisi, dalla formazione rivolta a tutti i professionisti dei vari settori coinvolti per acquisire competenze, linguaggi comuni, conoscenze reciproche, per definire ruoli, compiti e responsabilità di ognuno. Altro elemento qualificante è stato quello di diffondere la cultura degli stili di vita attivi come fonte di benessere personale e collettiva, facilitare la pratica motoria e sportiva anche nei soggetti fragili, soggetti svantaggiati sul piano socio-economico, soggetti con disturbi psichici e mentali, categorie più difficili da coinvolgere in queste progettualità. La promozione dell’attività motoria passa anche attraverso investimenti in campo culturale, educativo, ambientale, sociale, economico e ciò può contribuire a raggiungere gli Obiettivi dello sviluppo sostenibile 2030 (SDG).</p>
  <p>La promozione dell’attività motoria richiede quindi una forte leadership del settore sanitario, che deve comunque interagire con altri settori, quali l’istruzione, la cultura, lo sport, i trasporti, l’urbanistica e l’economia. L’approccio intersettoriale per disincentivare la sedentarietà, peraltro, era stato già perseguito dal programma “
   <italic>Guadagnare Salute</italic>”, che agiva sia sullo stile di vita individuale sia modificando le condizioni ambientali e sociali per contrastare gli stili di vita scorretti.
  </p>
 </sec>
 <sec>
  <title>RISULTATI</title>
  <p>Maggiore benessere fisico e psichico, mantenimento e recupero della salute, promozione di comportamenti e stili di vita per la salute; in definitiva un miglioramento della qualità della vita, un aumento della partecipazione attiva alla vita di comunità, riduzione dei costi sociali.</p>
  <p>Incremento del numero di persone che praticano attività motoria. Integrazione tra i diversi operatori del territorio per la diffusione di stili di vita salutari e per il potenziamento delle pratiche motorie e sportive e per la prevenzione delle condizioni patologiche di rilievo. Maggiore conoscenza sui benefici dell’attività motoria e sui rischi della vita sedentaria. Analisi e scambio di buone pratiche per la promozione dell’attività fisica e motoria e la tutela della salute. Organizzazione di manifestazioni sportive. Riduzione dei costi economici e sociali con recupero di risorse, utilizzate per una migliore tutela del diritto alla salute.</p>
 </sec>
 <sec>
  <title>CONCLUSIONI</title>
  <p>I vari progetti per promuovere l’attività motoria sul territorio si sono caratterizzati per la intersettorialità, sostenibilità ed efficacia dell’intervento. In una prima fase è stata condotta una campagna di informazione sui benefici dell’attività motoria e sui rischi della vita sedentaria, sono stati coinvolti i diversi attori presenti sul territorio con l’obiettivo di costruire e realizzare politiche di salute comuni. L’implementazione del progetto ha consentito di mettere in atto un lavoro di squadra, favorendo l’integrazione tra i diversi operatori per la migliore diffusione di stili di vita salutari. Una successiva raccolta ed elaborazione di tuti i dati permetterà un’analisi sui risultati raggiunti sulla promozione dello stato di salute della popolazione attraverso l’attività motoria.</p>
 </sec>
</abstract>

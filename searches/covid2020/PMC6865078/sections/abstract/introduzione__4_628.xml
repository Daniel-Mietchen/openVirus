<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I determinanti alla base delle cure inappropriate sono multifattoriali, tra questi vi è la riduzione delle dimissioni durante il fine settimana. Riduzione che va spesso ad aggravare la frequente carenza di posti letto presso le strutture ospedaliere per acuti. Inoltre, la maggior durata della degenza comporta per il paziente un aumentato rischio iatrogenico.</p>
  <p>Lo scopo dello studio è quello di analizzare presso l’Azienda Ospedaliero Universitaria di Ferrara le possibili cause che determinano una dimissione tardiva nei fine settimana e valutare l’appropriatezza delle prestazioni erogate al fine del miglioramento continuo della qualità e della sicurezza delle cure.</p>
 </sec>
 <sec>
  <title>MATERIALI E METODI</title>
  <p>Attraverso una revisione della letteratura sono stati identificati i criteri di appropriatezza della dimissione.</p>
  <p>Sono state estratte le schede di dimissione ospedaliera (SDO) del mese di settembre 2018 dei pazienti dimessi dai reparti del dipartimento medico nella giornata del lunedì.</p>
  <p>Sono state analizzate le cartelle cliniche e gli applicativi informatici disponibili al fine di svolgere un audit con i professionisti clinici.</p>
  <p>I criteri di appropriatezza utilizzati sono stati: l’esecuzione tempestiva di esami diagnostici e laboratoristici, le consulenze specialistiche, le condizioni cliniche del paziente documentate in cartella (febbre, sintomi o segni clinici acuti, terapie non eseguibili a domicilio), la presa in carico territoriale.</p>
  <p>L’audit clinico è stato condotto da un gruppo di lavoro multidisciplinare.</p>
 </sec>
 <sec>
  <title>RISULTATI</title>
  <p>Sono state analizzate 65 cartelle cliniche. Di queste 30 dimissioni (46.2%) sono state classificate potenzialmente inappropriate. L’analisi delle possibili cause di inappropriatezza ha mostrato che in 15 casi (50.0%) questa era attribuibile a un ritardo nella presa in carico territoriale, in 14 casi (46.7%) a un ritardo nella decisione di dimettere il paziente da parte dei medici in assenza di evidenze documentate che giustificassero il motivo del ricovero e in 1 caso (3.3%) per l’attesa di una consulenza.</p>
 </sec>
 <sec>
  <title>CONCLUSIONI</title>
  <p>L’elevato numero di dimissioni potenzialmente inappropriate evidenzia che l’individuazione e l’introduzione di azioni di miglioramento di tipo clinico-organizzative (come una più tempestiva disponibilità dell’esecuzione degli esami richiesti, una maggiore tempestività nella presa in carico territoriale e l’adozione di criteri condivisi per la dimissione) può comportare una riduzione della durata media di degenza e una maggiore disponibilità di posti letto durante il fine settimana.</p>
 </sec>
</abstract>

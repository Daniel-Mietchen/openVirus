<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>
   <italic>Listeria monocytogenes</italic> si ritrova in un’enorme varietà di cibi includendo alimenti trasformati e“ready to eat”. Rappresenta una seria minaccia per l’industria alimentare poiché sopravvive alle comuni condizioni di lavorazione del cibo. Lo studio intende valutare l’accordo tra due metodiche per l’accertamento della contaminazione da 
   <italic>Listeria monocytogenes</italic>.
  </p>
 </sec>
 <sec>
  <title>MATERIALI E METODI</title>
  <p>Abbiamo utilizzato due metodiche, una tradizionale microbiologica ed una molecolare.</p>
  <p>Sono stati scelti per la ricerca di 
   <italic>Listeria monocytogenes</italic> 10 campioni di salmone affumicato e 10 di gorgonzola, e sono stati inquinati con un ceppo puro ATCC7644 (Biolife). In parallelo è stata condotta l’analisi degli stessi campioni non inquinati.
  </p>
  <p>Per l’analisi microbiologica è stata seguita la norma EN/ISO 11290-1:2017; la positività a 
   <italic>Listeria monocytogenes</italic> è evidenziata dalla pigmentazione azzurra delle colonie su terreno ALOA (Agar Listeria Ottaviani &amp; Agosti). Le colonie tipiche dei campioni in esame sono state sottoposte a prova biochimica tramite sistema d’identificazione API Listeria (BioMérieux). L’analisi molecolare è stata effettuata mediante MLST (Multi Locus Sequence Typing) che prevede l’identificazione con PCR di 7 geni housekeeping: abcZ, bgIA, cat, dapE, dat, ldh e IhkA che caratterizzano in maniera specifica i diversi types di 
   <italic>Listeria monocytogenes</italic>. I geni amplificati sono stati purificati e sottoposti a sequenziamento mediante Sequenziatore Capillare ABIPRISM 3500, e le sequenze ottenute analizzate mediante “Listeria MLST database” presso il Pasteur Institute.
  </p>
  <p>L’analisi di PCR è stata effettuata direttamente sui campioni da analizzare senza estrazione di DNA genomico. L’alimento è stato mescolato con 1 ml di soluzione Fraser Broth Half Concentration e dopo 48 ore d’incubazione a 37°C sono state prelevate delle aliquote da utilizzare come stampo per la PCR. Il ceppo di 
   <italic>Listeria monocytogenes</italic> ATCC è stato utilizzato come controllo negli esperimenti molecolari.
  </p>
 </sec>
 <sec>
  <title>RISULTATI</title>
  <p>Entrambe le metodiche hanno rilevato la presenza di 
   <italic>Listeria monocytogenes</italic> nei campioni inquinati. Anche uno dei campioni di controllo è risultato positivo ad entrambe le prove. Le due tecniche risultano quindi sovrapponibili per i risultati. L’analisi MLST ha identificato lo stipite genotipico di 
   <italic>Listeria monocytogenes</italic>: ST1035. L’utilizzo del metodo molecolare per l’identificazione è risultato molto più rapido e specifico. Attraverso la tecnica MLST è stato possibile non solo identificare lo stipite ma anche il tipo di clone.
  </p>
 </sec>
 <sec>
  <title>CONCLUSIONI</title>
  <p>La completa sovrapponibilità dei risultati consente di validare sul campo le metodiche, allo scopo di rendere ufficiale l’applicazione di un metodo più rapido e di valutare la tracciabilità della contaminazione.</p>
 </sec>
</abstract>

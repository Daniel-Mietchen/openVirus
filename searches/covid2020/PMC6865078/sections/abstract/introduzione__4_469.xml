<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le vaccinazioni, com’è noto, rappresentano i più efficaci interventi a disposizione della Sanità Pubblica per la prevenzione primaria delle malattie infettive. Gli operatori sanitari rivestono un importante ruolo nella diffusione delle informazioni basate sulle evidenze, sull’efficacia e sulla sicurezza dei vaccini. Tra questi, i farmacisti possono svolgere un ruolo chiave nella divulgazione delle corrette informazioni in merito alla vaccinoprofilassi. Pertanto, l’obiettivo di questo studio è valutare conoscenze, attitudini e comportamenti dei farmacisti in tema di vaccinazioni.</p>
 </sec>
 <sec>
  <title>MATERIALI E METODI</title>
  <p>L’indagine è stata eseguita su un campione di farmacisti selezionati casualmente dall’elenco delle farmacie italiane. Le informazioni sono state raccolte attraverso un questionario somministrato tramite intervista telefonica. L’analisi statistica è stata effettuata utilizzando la regressione logistica multipla.</p>
 </sec>
 <sec>
  <title>RISULTATI</title>
  <p>I farmacisti intervistati avevano un’età compresa tra 29 e 79 anni, più della metà era di genere femminile ed era sposato ed il 60% era titolare della farmacia. Il 62.8% sapeva che le vaccinazioni anti-difterite, tetano e pertosse dovevano essere effettuate nell’infanzia, poco più della metà (56.3%) ha indicato la vaccinazione anti-morbillo, parotite e rosolia, il 49% quella contro 
   <italic>l’Haemophilus influenzae</italic> di tipo B, il 48.7% la vaccinazione anti-epatite B e solo il 42.1% quella anti-varicella. La percezione media dell’importanza del ruolo dei farmacisti negli interventi educativi alla popolazione in tema di vaccinazioni era di 6.6, in un range compreso tra 1 e 10. Tale percezione era significativamente più elevata nei farmacisti di genere maschile, in coloro che avevano ricevuto informazioni sulle vaccinazioni ed in coloro che erano dipendenti della farmacia rispetto ai titolari. Inoltre, poco più della metà degli intervistati ritiene utile che i farmacisti partecipino ai programmi di offerta attiva delle vaccinazioni nella popolazione. Solo il 10.6% ha riferito che i pazienti che si recavano in farmacia desideravano avere informazioni in tema di vaccinazioni e le informazioni più frequentemente richieste riguardavano in particolare, l’efficacia dei vaccini (55.7%), gli effetti collaterali (40.8%) e la durata dell’immunità (29.3%). Inoltre, un quinto dei farmacisti intervistati ha riferito di raccomandare spesso/sempre le vaccinazioni agli adulti (19.2%), il 14.7% ha riferito di raccomandare spesso/sempre ai genitori le vaccinazioni per i propri figli (14.7%) e solo il 4.5% raccomandava spesso/sempre le vaccinazioni agli adolescenti.
  </p>
 </sec>
 <sec>
  <title>CONCLUSIONI</title>
  <p>I risultati preliminari hanno evidenziato un limitato livello di conoscenze dei farmacisti in tema di vaccinazioni. Emerge, pertanto, la necessità di promuovere interventi formativi per implementare le conoscenze in questi operatori sanitari.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I telefoni cellulari, e gli smartphone in particolare, sono diventati uno strumento pressoché indispensabile nella vita quotidiana, nonché uno degli oggetti che più comunemente le persone portano con sé, sia negli ambienti professionali che personali. Il personale sanitario non fa eccezione.</p>
  <p>I “touchscreen” degli smartphone sono pertanto considerati dei possibili veicoli di microrganismi patogeni negli ambienti clinici. Gli aspetti igienici dell’utilizzo dei cellulari in ambiente sanitario sono stati studiati in un considerevole numero di lavori, effettuati in numerosi Paesi diversi.</p>
  <p>Il nostro studio si inserisce in questo filone di ricerca, prendendo in considerazione studenti universitari delle professioni sanitarie che svolgono un tirocinio presso strutture assistenziali.</p>
 </sec>
 <sec>
  <title>MATERIALI E METODI</title>
  <p>Lo studio ha coinvolto un campione di 108 studenti dell’Università degli Studi di Roma Tor Vergata; il reclutamento è avvenuto su base volontaria ed in forma strettamente anonima. Ai partecipanti è stato chiesto di compilare un questionario, comprendente una sezione demografica generale ed una sezione specifica, riguardante le abitudini legate all’uso dei cellulari.</p>
  <p>Per ogni partecipante è stato inoltre effettuato un campionamento della superficie del proprio smartphone mediante tamponi sterili, usando le procedure standard per superfici ambientali. I tamponi sono stati identificati con il corrispondente numero di questionario e trasferiti in laboratorio.</p>
  <p>L’analisi effettuata ha incluso una valutazione quantitativa (CFU/dm
   <sup>2</sup>) di: carica microbica totale a 37°C (CBT 37°C) e 22°C (CBT 22°C); enterococchi; coliformi; 
   <italic>Escherichia coli</italic>; stafilococchi. I ceppi di Stafilococco isolati, inoltre, sono stati identificati mediante test API Staph (Biomerieux).
  </p>
 </sec>
 <sec>
  <title>RISULTATI</title>
  <p>Tutti i cellulari campionati hanno mostrato una contaminazione batterica, con un’ampia variabilità interindividuale (CBT 37°C: media = 362, 
   <italic>range</italic> 0-12150; CBT 22°C: media = 180, 
   <italic>range</italic> 0-7900). Colonie stafilococciche sono risultate presenti nell’85% dei casi (n = 92), enterococciche nel 37% (n = 40), coliformi nel 6,5% (n = 7). Non è mai stato rilevato 
   <italic>E. coli</italic>. Le specie stafilococciche più frequentemente isolate sono state 
   <italic>Staphylococcus epidermidis</italic> (n = 78), 
   <italic>S. capitis</italic> (n = 15), 
   <italic>Micrococcus</italic> spp. (n = 14), 
   <italic>S. saprophyticus</italic>, 
   <italic>S. warneri</italic> e 
   <italic>S.xylosus</italic> (n = 6); in 4 casi è stato isolato 
   <italic>S .aureus</italic>.
  </p>
 </sec>
 <sec>
  <title>CONCLUSIONI</title>
  <p>Questo studio ha messo in evidenza come i telefoni cellulari, negli ambienti ospedalieri, possono rappresentare un veicolo di trasporto di microrganismi, incluse specie patogene (come 
   <italic>S. aureus</italic>) e potenzialmente patogene (come 
   <italic>S. epidermidis</italic>, 
   <italic>S. saprophyticus</italic>, 
   <italic>S. warneri</italic>, enterococchi e coliformi) e, pertanto, potrebbero costituire un rischio per la trasmissione di infezioni correlate all’assistenza. Appare quindi opportuno stimolare la consapevolezza che questi dispositivi rappresentano un potenziale rischio in ambiente nosocomiale e parallelamente sviluppare ed adottare procedure per ridurre al minimo la contaminazione di tali strumenti.
  </p>
 </sec>
</abstract>

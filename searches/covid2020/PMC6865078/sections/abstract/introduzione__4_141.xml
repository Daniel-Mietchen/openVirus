<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’età è uno dei principali fattori di rischio per lo sviluppo di carcinoma della mammella. Le linee guida suggeriscono di trattare la paziente anziana con tumore della mammella in buono stato funzionale analogamente alla paziente giovane.</p>
  <p>Lo scopo dello studio è stimare la sopravvivenza relativa a 5 anni (5y-RS) e il relative excess risk di morte (RER-m) nella paziente anziana con carcinoma primario invasivo non metastatico della mammella incidente dal 2001 al 2014 in relazione all’aderenza alle linee guida nei trattamenti adiuvanti.</p>
 </sec>
 <sec>
  <title>MATERIALI E METODI</title>
  <p>Sono stati analizzati i dati ad alta risoluzione raccolti nel Registro Tumori Umbro di Popolazione sui carcinomi primitivi della mammella incidenti in donne di 50-79 anni nel periodo 2001-2014 in Umbria. È stata valutata l’eleggibilità a: radioterapia post-operatoria (trattamento chirurgico conservativo; mastectomia in caso di pT ≥ 3, pN ≥ 2), ormonoterapia adiuvante (espressione di recettori per estrogeni/progesterone) e chemioterapia adiuvante (tripli negativi, espressione di Her2, pN ≥ 2). È stata stimata la 5y-RS con metodo Pohar-Perme e il RER-m in pazienti che hanno ricevuto trattamenti adenti alle linee guida e pazienti trattate in maniera inappropriata per classe d’età (50-59, 60-69, 70-79).</p>
 </sec>
 <sec>
  <title>RISULTATI</title>
  <p>L’analisi della sopravvivenza ha mostrato una ridotta 5y-RS nelle pazienti non trattate secondo linee guida rispetto alle pazienti trattate in aderenza alle linee guida per ciascuna classe d’età per ogni trattamento considerato. La 5y-RS nelle pazienti di 70-79 anni che non hanno ricevuto trattamento aderente alle linee guida è 77.46 (95% IC 69.73-83.44) per la radioterapia post-operatoria (vs 96.60, 95% IC 92.75-98.42 delle pazienti trattate secondo linee guida), 77.70 (95% IC 67.64-84.97) per l’ormonoterapia adiuvante (vs 96.81, 95% IC 93.46-98.46 delle pazienti trattate secondo linee guida) e 70.26 (95% IC 60.15-78.26) per la chemioterapia adiuvante (vs 83.81, 95% IC 75.99-89.27 delle pazienti trattate secondo linee guida). La stima del RER-m ha mostrato una differenza significativa tra pazienti trattate in aderenza alle linee guida delle classi d’età più anziane per radioterapia post-operatoria (60-69: 4.55, p &lt; 0.001; 70-79: 6.14, p &lt; 0.001) e in tutte le classi d’età per l’ormonoterapia adiuvante. Non si osservano differenze significative del RER-m per la chemioterapia adiuvante.</p>
 </sec>
 <sec>
  <title>CONCLUSIONI</title>
  <p>L’analisi di sopravvivenza conferma l’importanza dell’aderenza alle linee guida nella paziente anziana. Sulla base delle caratteristiche bio-patologiche del tumore e di una valutazione dello stato cognitivo e funzionale, anche la paziente anziana può beneficiare dei trattamenti raccomandati per la paziente più giovane. L’età avanzata non deve rappresentare una barriera all’appropriatezza delle terapie.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nonostante la scuola rappresenti un contesto ideale per fornire ai bambini opportunità di pratica del movimento e supportarli nello sviluppo di uno stile di vita attivo, il tempo che essi trascorrono in posizione seduta durante l’orario scolastico contribuisce ad incrementarne i livelli di sedentarietà. Numerose evidenze mostrano come l’integrazione di pause attive nell’orario scolastico possa essere una strategia efficace nel contrastare tale fenomeno.</p>
 </sec>
 <sec>
  <title>MATERIALI E METODI</title>
  <p>Il programma motorio “AulAttiva”, elaborato da esperti del Dipartimento di Scienze Motorie dell’Università degli studi di Napoli Parthenope, è stato implementato a partire dall’anno scolastico 2017/18 dall’UOS Igiene della Nutrizione del Dipartimento di Prevenzione - SIAN dell’ASL Napoli 3 Sud in alcune scuole primarie della provincia di Napoli afferenti al territorio, al fine di integrare le ore di lezione con brevi pause di esercizi supervisionate dagli insegnanti. Il target è rappresentato da alunni delle classi terze e quarte. L’intervento prevede percorsi preliminari di informazione sull’importanza dell’attività fisica, rivolti a genitori e insegnanti, e una specifica formazione sul programma motorio per gli insegnanti coinvolti. Il programma motorio è strutturato in due pause quotidiane della durata di 5 minuti, con esercizi che vengono variati ogni tre mesi. Alla fine di ogni intervento vengono somministrati questionari di gradimento a bambini e insegnanti partecipanti, al fine di valutarne l’accettazione.</p>
 </sec>
 <sec>
  <title>RISULTATI</title>
  <p>Con un totale di 32 istituti scolastici partecipanti, 5920 bambini coinvolti e 470 insegnanti formati, l’intervento è giunto alla sua seconda annualità. I livelli di gradimento dichiarati da bambini e insegnanti risultano più che soddisfacenti.</p>
 </sec>
 <sec>
  <title>CONCLUSIONI</title>
  <p>L’integrazione di pause attive nell’orario scolastico rappresenta uno strumento di facile utilizzo per aumentare le occasioni di movimento quotidiano e ridurre la sedentarietà nei bambini. I risultati raggiunti finora dimostrano come il programma AulAttiva sia applicabile nelle scuole primarie della realtà territoriale interessata ed altamente gradito da bambini e insegnanti.</p>
 </sec>
</abstract>

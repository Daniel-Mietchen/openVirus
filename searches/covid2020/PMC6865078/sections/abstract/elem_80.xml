<?xml version="1.0" encoding="UTF-8"?>
<abstract>
 <p>
  <italic>Legionella</italic> è un microrganismo idrofilo, Gram-negativo intracellulare facoltativo, responsabile di una malattia infettiva comunemente chiamata legionellosi, solitamente acquisita per inalazione o aspirazione di 
  <italic>aerosol</italic> proveniente da fonti d’acqua contaminata. Le manifestazioni cliniche comprendono una forma di polmonite grave, nota come Malattia dei Legionari, la febbre di Pontiac (una malattia simil-influenzale) e forme extrapolmonari.
 </p>
 <p>Il microrganismo è ubiquitario nei sistemi idrici naturali e artificiali, nei sedimenti e terreni sia in forma di singole cellule, sia all’interno di amebe o di 
  <italic>biofilm</italic>. Cresce tra 25°C e 50°C, ma può sopravvivere anche a temperature tra 5,7°C e 63°C, soprattutto se l’acqua è stagnante. La suscettibilità degli individui alla stessa fonte di infezione dipende da singoli fattori di rischio dell’ospite e da malattie concomitanti.
 </p>
 <p>Ad oggi, sono state segnalate 61 specie e più di 70 sierogruppi di 
  <italic>Legionella</italic>. 
  <italic>Legionella pneumophila</italic> è la specie più frequentemente associata a malattie umane e comprende 16 sierogruppi. Sebbene studi precedenti abbiano dimostrato che i ceppi di 
  <italic>L. pneumophila</italic> sg 1 siano la maggior causa di malattia nell’uomo, un numero crescente di casi è attribuito ad altre specie e sierogruppi.
 </p>
 <p>La sorveglianza della legionellosi in Europa è coordinata dal Centro Europeo per la Prevenzione e il Controllo delle Malattie (ECDC), in Italia dall’Istituto Superiore di Sanità, dove è sottoposta a notifica obbligatoria e a un sistema di sorveglianza speciale che consente di raccogliere numerose informazioni sul paziente (età, sesso, presenza di malattie, attività lavorativa, ricovero ospedaliero, abitudini sociali, etc.). Secondo i dati nazionali, nel 2017 sono stati segnalati in Italia 2.014 casi (1.981 confermati e 33 probabili) di legionellosi (33,2 casi/1 milione di abitanti), in leggero aumento rispetto all’anno precedente (28,2/1.000.000). Dopo i casi associati alla comunità (n = 1.580, 78,5%), il maggior numero di casi è stato associato ai viaggi (n = 239, 11,9%), seguito da casi associati alle strutture sanitarie (n = 124, 6,2%) e altro (n = 71, 3,5%). Il test dell’antigene urinario rappresenta lo strumento diagnostico più utilizzato (97,0%). Complessivamente, il tasso di mortalità in Italia varia dal 10,1% per i casi comunitari al 51,1% per i casi nosocomiali.</p>
 <p>Nel 2015, tutte le linee guida nazionali per la prevenzione e il controllo della legionellosi, sono state incorporate in un unico documento aggiornato, consultabile sul sito istituzionale del Ministero (
  <ext-link ext-link-type="uri" xlink:href="www.salute.gov.it/imgs/C_17_pubblicazioni_2362_allegato.pdf" xmlns:xlink="http://www.w3.org/1999/xlink">www.salute.gov.it/imgs/C_17_pubblicazioni_2362_allegato.pdf</ext-link>) rivolto alle strutture turistico-ricettive, sanitarie e termali. Le Linee guida riportano la valutazione del rischio come una delle misure di prevenzione più efficaci per la gestione della contaminazione da 
  <italic>Legionella</italic> nei sistemi idrici. Secondo l’articolazione delle competenze sancita a seguito della riforma del Titolo V della Costituzione, si ritiene che le Linee guida nazionali debbano contenere indirizzi, criteri e indicazioni generali, che compete alle regioni tradurre in specifiche linee di intervento in ambito territoriale. Le regioni, dunque, recepiscono le Linee guida nazionali (es. Toscana, Veneto, Sicilia) integrandole e aggiornandole con Linee guida regionali (es. Puglia). Le Linee guida regionali pongono in rilievo che la prevenzione delle infezioni da 
  <italic>Legionella</italic> è basata essenzialmente sull’attivo controllo e sulla corretta manutenzione degli impianti che possono essere più frequentemente sede di contaminazione da parte del microrganismo. I controlli effettuati dalle Aziende Sanitarie Locali su strutture sanitarie e sociosanitarie prevedono verifiche scadenzate e, in base agli esiti riscontrati, si adottano i provvedimenti previsti dalla normativa regionale.
 </p>
 <p>La Regione Puglia, con la DGR n. 2261 del 13 novembre 2012 - B.U. n. 175 del 5 maggio 2012, ha attivato un Sistema per la sorveglianza e il controllo della legionellosi che nell’arco di 5 anni ha prodotto la stesura di Indirizzi operativi sia per “la prevenzione e il controllo della legionellosi nelle strutture turistico-ricettive e ad uso collettivo” (B.U. n.79 del 9 giugno 2015) sia per “la sorveglianza clinica e ambientale della legionellosi nelle strutture sanitarie ed assistenziali” (B.U. n.114 del 31 agosto 2018), comprese attività di formazione, informazione e comunicazione del rischio.</p>
 <p>Il 1° febbraio 2018 alla luce di quanto ritenuto dall’Organizzazione Mondiale della Sanità – per cui tra tutti i patogeni presenti nell’acqua, 
  <italic>Legionella</italic> causa il maggiore onere sotto il profilo sanitario nell’Unione Europea – la Commissione Europea a Bruxelles ha adottato la proposta di rifusione della Direttiva del Parlamento europeo e del Consiglio concernente la qualità delle acque destinate al consumo umano. La proposta di rifusione si prefigge di: 1) aggiornare gli standards qualitativi dell’acqua includendo 
  <italic>Legionella</italic> tra i microrganismi da ricercare; 2) introdurre un approccio basato sul rischio per il controllo dell’acqua; 3) migliorare le informazioni sulla qualità dell’acqua e sui servizi idrici per i consumatori; 4) armonizzare le norme relative ai prodotti a contatto con l’acqua potabile e 5) migliorare l’accesso all’acqua. Successivamente, tale proposta ha subito alcuni aggiornamenti (27 febbraio 2019, Bruxelles) che hanno riguardato, tra le diverse modifiche alla Direttiva Europea, anche il valore di parametro di 
  <italic>Legionella</italic> pari a 1.000 ufc/L. Tale valore non è definito come obiettivo in termini di salute, ma come valore soglia che può far scattare una valutazione del rischio e provvedimenti correttivi. Tali azioni potrebbero essere prese in considerazione anche al di sotto del valore di parametro, ad esempio in caso di infezioni e focolai. In questi casi va confermata la fonte dell’infezione e identificata la specie a cui appartiene.
 </p>
 <p>La proposta di rifusione riprende il concetto del Piano di Sicurezza dell’Acqua (
  <italic>Water Safety Plan</italic>, WSP), un sistema globale di valutazione e gestione del rischio esteso a ciascuna fase della filiera idrica per garantire la protezione delle risorse idriche e la riduzione di potenziali pericoli per la salute umana. Tale modello, introdotto dall’Organizzazione Mondiale della Sanità nel 2004, nasce principalmente come nuovo approccio (definito 
  <italic>risk-based</italic>) per il controllo delle acque destinate al consumo umano, consentendo una flessibilità del sistema di gestione rispetto a contaminanti emergenti trasmessi per via aerea, tra cui 
  <italic>Legionella</italic>.
 </p>
 <p>Nel 2007 il WHO ha pubblicato un documento sulla prevenzione della legionellosi attraverso il nuovo approccio del WSP volto a valutare il rischio di esposizione e a ridurre la proliferazione di 
  <italic>Legionella</italic>.
 </p>
 <p>Gli impianti oggetto di valutazione devono essere studiati per identificarne i punti critici e le relative procedure di controllo, tenendo conto delle caratteristiche dell’acqua di approvvigionamento (presenza di fonti di nutrimento per 
  <italic>Legionella</italic>, concentrazione di cloro), delle possibilità di contaminazione nell’impianto, delle eventuali condizioni di flusso minimo o assente, della vetustà dell’impianto, dei lavori di ampiamento e ristrutturazione, dei periodi di interruzione del funzionamento.
 </p>
 <p>I componenti fondamentali del WSP sono così riportati nei Rapporti ISTISAN 14/21 dell’Istituto Superiore di Sanità: 1) analisi del sistema idrico, dalla captazione al rubinetto; 2) monitoraggio operativo; 3) documentazione del processo di valutazione e di controllo del sistema idrico.</p>
 <p>Nella prima fase sono identificati tutti i potenziali pericoli relativi ad ogni segmento della filiera idrica (captazione, trattamenti, distribuzione), è definito il livello di rischio associabile a ciascun pericolo identificato e sono stabilite le misure di controllo secondo un ordine di priorità.</p>
 <p>La seconda fase considera la natura e frequenza per ogni punto di campionamento e per ogni misura di controllo e mira ad assicurare che ogni deviazione dalla prestazione richiesta sia rapidamente rilevata e affrontata.</p>
 <p>La terza fase comprende la documentazione esaustiva del processo di valutazione del sistema, la validazione del monitoraggio operativo e del controllo del sistema. La documentazione dovrebbe includere anche una descrizione delle azioni da intraprendere in condizioni operative normali e in condizioni di emergenza.</p>
 <p>A supporto delle diverse fasi di un WSP, può essere utilizzata la valutazione quantitativa del rischio microbiologico (QMRA: 
  <italic>Quantitative Microbial Risk Assessment</italic>) che rappresenta la stima del rischio di infezione/malattia basata sulla concentrazione di microrganismi patogeni in matrici ambientali o alimentari.
 </p>
 <p>Modelli di QMRA per 
  <italic>Legionella</italic> sono stati formulati per diversi contesti (impianti idrici domestici o ospedalieri, torri di raffreddamento, irrigazione, recupero e riuso di acque ecc.). Sebbene l’applicazione di tali modelli sia affetta da limitazioni derivanti soprattutto dall’incertezza nelle stime delle curve dose-risposta e dalla scarsità di dati di monitoraggio, essa può essere di grande utilità nei WSP per definire limiti critici e livelli di efficacia richiesta dai trattamenti, in relazione alla qualità dell’acqua in entrata, alle condizioni ambientali, alle modalità di esposizione e alle caratteristiche dei soggetti esposti.
 </p>
 <p>In quest’ottica, i trattamenti di disinfezione si pongono a supporto delle azioni previste dalle cosiddette “misure di controllo” individuate dai protocolli operativi specificatamente elaborati per l’impianto considerato.</p>
 <p>In conclusione un corretto approccio metodologico per valutare il rischio di esposizione a 
  <italic>Legionella</italic> è un’esigenza ormai inderogabile per tutelare adeguatamente i lavoratori e tutti coloro che a vario titolo frequentano il luogo. In considerazione della classificazione di 
  <italic>Legionella</italic> spp. nel 2°gruppo di rischio, ai sensi del DLgs 81/2008 e ss.mm.ii. in materia di salute e sicurezza, il riscontro di tale microrganismo nel contesto di indagini igienico-ambientali comporta la messa in atto di interventi di bonifica ambientale finalizzati al ripristino di condizioni igieniche accettabili. Pertanto, anche se le Linee Guida non hanno valore di Legge, la loro osservanza rientra negli obblighi di diligenza (cura, cautela, perizia e legalità) richiesti a chi svolge attività professionale o imprenditoriale. La mancata o carente applicazione delle Linee Guida ministeriali espone l’Azienda non solo ad azioni dirette da parte del leso ma anche da parte dei NAS, della ASL che interessano sia gli aspetti civilistici e più squisitamente risarcitori sia quelli penalistici.
 </p>
 <p>Ai fini della tutela della salute occupazionale, è indispensabile quindi valutare il potenziale rischio di esposizione a 
  <italic>Legionella</italic> spp in tutti gli ambienti lavorativi e individuare misure di prevenzione e contaminazione microbiologica ambientale. Attualmente, nonostante i numerosi vantaggi, l’applicazione del WSP non è ancora del tutto estesa a livello nazionale, anche se disposizioni in tal senso risultano già presenti in alcuni regolamenti regionali come nella Regione Puglia (RR n.1 del 9 gennaio 2014).
 </p>
</abstract>

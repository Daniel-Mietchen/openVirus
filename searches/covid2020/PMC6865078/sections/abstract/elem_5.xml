<?xml version="1.0" encoding="UTF-8"?>
<abstract>
 <p>La resistenza dei batteri agli antibiotici rappresenta una delle principali minacce che la Sanità Pubblica sta affrontando e dovrà sempre più fronteggiare nei prossimi anni. I dati dell’Organizzazione Mondiale della Sanità mostrano come già oggi, ogni anno nel mondo, l’antimicrobico-resistenza (AMR) causi 700.000 morti e dopo il 2050 sia destinata a provocarne 10 milioni/anno, tante quante sono oggi quelle dovute al cancro, se nulla sarà fatto per invertire questo trend.</p>
 <p>Uno studio dello 
  <italic>European Centre for Disease Prevention and Control</italic> (
  <italic>ECDC</italic>) ha stimato che nei Paesi europei nel 2015 si sono verificati circa 672.000 casi di infezione da batteri antibiotico-resistenti, di cui il 63,5% correlati all’assistenza sanitaria. A queste infezioni sono risultati attribuibili oltre 33.000 decessi e quasi 875.000 DALY (
  <italic>disability-adjusted life-year</italic>), il 38,7% dei quali dovuto a infezioni da batteri resistenti ad antibiotici di ultima generazione, come carbapenemi e colistina. Il carico di malattia in Europa, più elevato nei neonati e negli adulti di 65 anni di età e oltre, è aumentato dal 2007.
 </p>
 <p>I dati 2017 dello 
  <italic>European Antimicrobial Resistance Surveillance Network (EARS-Net)</italic> confermano una situazione epidemiologica molto variegata a seconda della specie batterica, del gruppo dell’agente antimicrobico e della regione geografica. In diversi casi, è evidente un gradiente nord-sud e ovest-est, con percentuali di resistenza inferiori segnalate dai paesi del nord e più elevate nel sud e nell’est dell’Europa. Per 
  <italic>E. coli</italic> e 
  <italic>K. pneumoniae</italic> resta frequente la multiresistenza e comune la produzione di beta-lattamasi ad ampio spettro (ESBL). Mentre la resistenza ai carbapenemi è rara in 
  <italic>E. coli</italic>, diversi Paesi hanno riportato percentuali superiori al 10% per 
  <italic>K. pneumoniae</italic>. La resistenza ai carbapenemi è comune anche per 
  <italic>Pseudomonas aeruginosa</italic> e 
  <italic>Acinetobacter</italic>, con percentuali più elevate rispetto a quelle di 
  <italic>K. pneumoniae</italic>.
 </p>
 <p>Nel 2015, l’Italia è risultato il primo Paese europeo per numero di infezioni (201.584) e di decessi (10.762) attribuibili all’antibiotico-resistenza (circa un terzo delle morti totali per questa causa in Europa).</p>
 <p>Tra i batteri Gram positivi, i dati raccolti dal sistema di Sorveglianza AR-ISS nel periodo 2012-2016, relativi a 64.678 isolati da infezioni invasive (98,6% da sangue) provenienti da 15 Regioni e 2 Province Autonome, mostrano per i ceppi di 
  <italic>S. aureus</italic> (isolato nel 21,4%) elevate percentuali di resistenza alla penicillina (84,8%). Valori di resistenza superiori al 30% sono stati osservati anche per eritromicina (36,2%), clindamicina (30,6%) e levofloxacina (33,9%). La resistenza alla meticillina si è mantenuta stabile con un valore medio nazionale di circa il 34%; valori superiori al 40% sono stati registrati in Liguria (47,6%), Lazio (44,7%) e Piemonte (43,1%). Per 
  <italic>S. pneumoniae</italic> sono state osservate percentuali di resistenza più alte per eritromicina (25,4%, in riduzione dal 32,5% nel 2012 al 23,5% nel 2016), clindamicina e tetraciclina (22,0%); la totalità dei ceppi resistenti alla penicillina è risultata pari all’11,5%, dimezzata nel quinquennio (dal 12% nel 2012 al 6,5% nel 2016). Le Regioni con i valori più alti di resistenza alla penicillina (&gt; 20%) sono state la Campania e la Toscana. I ceppi di 
  <italic>S. pneumoniae</italic> resistenti alla penicillina sono risultati più resistenti anche agli altri antibiotici, rispetto a quelli sensibili. La resistenza alla vancomicina degli enterococchi Gram positivi è rimasta stabile intorno all’1% in 
  <italic>E. faecalis</italic> mentre è aumentata notevolmente in 
  <italic>E. faecium</italic> (passata da 6,3% a 13,4%).
 </p>
 <p>Tra i batteri Gram negativi, le percentuali di resistenza più elevate in 
  <italic>E. coli</italic> (patogeno più frequentemente isolato negli anni sotto sorveglianza) si riscontrano per ampicillina (66,5%), amoxicillina-acido clavulanico (35,9%), ciprofloxacina (43,2%, in leggero aumento nel quinquennio) e cefalosporine di III generazione (&gt; 20%, dal 27,3% nel 2012 al 30,5% nel 2016). Per i carbapenemi e le polimixine si sono registrati valori di resistenza &lt; 1%. La multi-resistenza ai fluorochinoloni, alle cefalosporine di III generazione e agli aminoglicosidi non ha mostrato variazioni di rilievo, il valore medio nazionale si è mantenuto intorno al 16%; le Regioni con le percentuali più alte (&gt; 20%) di multi-resistenza sono state la Campania (27,3%), la Sicilia (22,9%), il Lazio (21,8%), la Toscana (20,7%) e la Calabria (20,4%). Il profilo di antibiotico-resistenza di 
  <italic>K. pneumoniae</italic> mostra percentuali molto elevate per tutte le classi di antibiotici: &gt; 50% per penicilline (con il 99,7% degli isolati resistenti all’ampicillina, il 58,4% ad amoxicillina-acido clavulanico e il 49,5% a piperacillina-tazobactam), &gt; 40% per fluorochinoloni e cefalosporine, &gt; 30% per carbapenemi (stabile nel quinquennio). Meno frequenti risultavano le resistenze a tigeciclina (19,4%) e colistina (14,3%, stabile nel periodo). La percentuale di isolati multi-resistenti (fluorochinoloni e aminoglicosidi) si è mantenuta stabile nel tempo con valori superiori al 40%. Tra gli isolati sensibili ai carbapenemi, la resistenza a fluorochinoloni e aminoglicosidi è stata negli anni sempre superiore al 20%, mentre tra gli isolati resistenti ai carbapenemi la percentuale di ceppi multiresistenti è risultata superiore all’80%. Valori più alti sono stati riscontrati nelle Regioni del centro-sud Italia. La resistenza di 
  <italic>P. aeruginosa</italic> alle diverse classi di antibiotici è rimasta relativamente stabile con l’eccezione di quella per piperacillina/tazobactam (passata da 26,9% a 29,8%). La percentuale di isolati multiresistenti (cefalosporine di III generazione, fluorochinoloni e aminoglicosidi) si è leggermente ridotta nel tempo, passando dal 15,3% nel 2012-2013 all’11,3% nel 2016. Oltre l’80% degli isolati di 
  <italic>Acinetobacter</italic> spp. era resistente ai carbapenemi.
 </p>
 <p>Uno dei primi e importanti passi compiuti nel periodo di vigenza del Piano Nazionale di Contrasto dell’Antimicrobico-Resistenza (PNCAR) 2017-2020 è rappresentato dalla riorganizzazione della rete di sorveglianza, con un sostanziale miglioramento della rappresentatività geografica. Con la Circolare Ministeriale “Sistema nazionale di sorveglianza sentinella dell’antibiotico-resistenza (Ar-Iss) - Protocollo 2019”, predisposta con il supporto del Gruppo tecnico di coordinamento (Gtc) della strategia nazionale di contrasto dell’AMR, è stato esplicitato anche il set di requisiti minimi che i laboratori di microbiologia che forniscono dati alla sorveglianza devono possedere. La tempestività nella segnalazione e trasmissione delle allerte rimane l’elemento chiave per attivare efficaci azioni di Sanità Pubblica, come dimostrato recentemente dall’epidemia di enterobatteri produttori di carbapenemasi NDM (New Delhi metallo-betalattamasi) in corso in Toscana.</p>
</abstract>

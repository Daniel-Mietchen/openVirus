<?xml version="1.0" encoding="UTF-8"?>
<abstract>
 <sec>
  <title>BACKGROUND</title>
  <p>le ferite da taglienti rappresentano un pericolo occupazionale rilevante per i lavoratori del settore sanitario in quanto portano all’esposizione a liquidi biologici, con incremento del rischio di infezioni a trasmissione ematica. Al fine di minimizzare questo rischio sono stati sviluppati e introdotti nella pratica clinica routinaria i dispositivi di sicurezza (Needlestick Preventing Devices, NPD). Uno studio annuale, condotto a partire dal 1999 dal Dipartimento di Scienze della Sanità Pubblica e Pediatriche dell’Università di Torino nell’ambito del Progetto SIOP (Sorveglianza Incidenti Occupazionali Piemonte), ha valutato il numero di incidenti percutanei negli ospedali del Piemonte, esaminando anche l’impatto dell’introduzione degli NPD sul tasso d’incidenza di infortuni. L’obiettivo di questo studio è quindi quello di valutare l’efficacia degli NPD nella prevenzione degli infortuni da taglienti.</p>
 </sec>
 <sec>
  <title>METODI</title>
  <p>in 42 ospedali piemontesi partecipanti alla sorveglianza sono stati rilevati, per gli anni 2014-2017, i dati relativi agli infortuni percutanei e al consumo degli aghi e dei taglienti più comunemente usati nei reparti ospedalieri. Dopo aver considerato il trend generale degli eventi percutanei, sono stati calcolati i tassi standardizzati per 100.000 aghi sia per i dispositivi di sicurezza (con NPD) sia per quelli convenzionali. La stessa analisi è stata poi condotta anche considerando i singoli tipi di taglienti: è stato considerato nell’analisi l’effetto confondente degli aghi standard, spesso utilizzati per procedure che non prevedono il contatto con il paziente (e.g. la diluizione di farmaci) e quindi a minor rischio di infezione.</p>
 </sec>
 <sec>
  <title>RISULTATI</title>
  <p>il confronto tra i tassi di incidenza con gli NPD e con i dispositivi convenzionali ha mostrato un leggero effetto protettivo degli NPD negli anni 2014, 2016 e 2017, con un rapporto tra i tassi di incidenza di 0.78-0.97. Tuttavia, eliminando l’effetto confondente degli aghi standard, dall’analisi è emersa una forte evidenza statistica dell’effetto protettivo degli NPD per tutte le annate (RR = 0.28-0.63). Inoltre, il numero totale di eventi percutanei mostra un trend in diminuzione nel periodo 2014-2017.</p>
 </sec>
 <sec>
  <title>CONCLUSIONI</title>
  <p>i dispositivi di sicurezza hanno dimostrato di essere significativamente efficaci nel prevenire le ferite da ago o tagliente, e la loro introduzione nella pratica clinica è uno dei fattori che possono contribuire notevolmente alla riduzione degli incidenti percutanei.</p>
 </sec>
</abstract>

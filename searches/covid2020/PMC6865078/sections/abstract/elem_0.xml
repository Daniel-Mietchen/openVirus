<?xml version="1.0" encoding="UTF-8"?>
<abstract>
 <p>Nel promuovere e gestire i cambiamenti necessari per coniugare pratiche sicure ed efficaci con l’efficienza, l’equità e la sostenibilità dei servizi sanitari, essenziale è la conoscenza, la diffusione e l’adesione alle raccomandazioni per la pratica professionale derivanti da linee guida (LG). In Italia la Legge 24/2017 (“Disposizioni in materia di sicurezza delle cure e della persona assistita, nonché in materia di responsabilità professionale degli esercenti le professioni sanitarie”), stabilendo che “gli esercenti le professioni sanitarie, nell’esecuzione delle prestazioni sanitarie con finalità preventive, diagnostiche, terapeutiche, palliative, riabilitative e di medicina legale, si attengono, salve le specificità del caso concreto, alle raccomandazioni previste dalle linee guida pubblicate ed elaborate da enti e istituzioni pubblici e privati nonché dalle società scientifiche e dalle associazioni tecnico-scientifiche delle professioni sanitarie iscritte in apposito elenco”, ha rinnovato l’impulso legislativo, culturale, professionale e scientifico alla diffusione delle LG nel Servizio Sanitario Nazionale. L’attuale quadro regolamentare italiano prevede che la loro produzione venga garantita sulla base degli standard di predisposizione e valutazione della qualità metodologica definiti dal Centro Nazionale per l’Eccellenza Clinica (CNEC) dell’Istituto Superiore di Sanità, punto di riferimento per l’attuazione del nuovo Sistema Nazionale Linee Guida (istituito con il DM 27 febbraio 2018) (
  <ext-link ext-link-type="uri" xlink:href="https://snlg.iss.it" xmlns:xlink="http://www.w3.org/1999/xlink">https://snlg.iss.it</ext-link>).
 </p>
 <p>Secondo la vigente definizione adottata dal CNEC, le LG sono uno “strumento di supporto decisionale finalizzato a consentire che, fra opzioni alternative, sia adottata quella che offre un migliore bilancio fra benefici ed effetti indesiderati, tenendo conto della esplicita e sistematica valutazione delle prove disponibili, commisurandola alle circostanze peculiari del caso concreto e condividendola-laddove possibile-con il paziente o i 
  <italic>caregiver</italic>”. Le linee guida servono dunque a supportare i processi decisionali che connotano la pratica professionale preventiva, diagnostica, terapeutica e assistenziale, ma anche le scelte manageriali e le politiche sanitarie. Ai diversi livelli del sistema sanitario, infatti, la disponibilità di LG è fondamentale per contrastare alcune delle criticità sistemiche della sanità connesse, tra l’altro, all’erogazione di cure di qualità sub-ottimale, alla variazione ingiustificata di pratiche ed esiti e alle diseguaglianze, in un quadro di risorse limitate.
 </p>
 <p>Se dunque oggi il valore delle linee guida per la pratica clinica è indiscutibile in tutti gli ambiti disciplinari della medicina, peculiare è il significato, professionale e organizzativo, che le stesse possono assumere nello sviluppo e nella specifica applicazione alla sanità pubblica. In particolare, la sanità pubblica si caratterizza per: la forte eterogeneità nelle evidenze scientifiche disponibili (non di rado costituite solamente da studi osservazionali), l’adozione di un approccio di 
  <italic>population health</italic> e la frequente individuazione di target costituiti da persone sane, la molteplicità (anche in relazione all’importanza attribuita dagli 
  <italic>stakeholder</italic> coinvolti) degli ambiti di produzione di linee guida (
  <ext-link ext-link-type="uri" xlink:href="www.who.int/publications/guidelines" xmlns:xlink="http://www.w3.org/1999/xlink">www.who.int/publications/guidelines</ext-link>), degli interventi sanitari e degli 
  <italic>outcome</italic> individuati nei contesti reali (e non di ricerca), condizionati da una molteplicità di variabili culturali, organizzative, socio-economiche e ambientali.
 </p>
 <p>Spesso le raccomandazioni prodotte in sanità pubblica sono destinate ad avere un impatto quali-quantitativamente molto rilevante sul sistema sanitario e necessitano di modelli in grado di prevederne l’implementazione, non sempre agevolmente correlabili alle evidenze scientifiche disponibili a priori. Altresì, il percorso di costruzione del consenso e implementazione degli interventi è articolato e complesso. In misura maggiore rispetto ad altre discipline mediche, i comportamenti degli operatori non si basano solo sulle conoscenze tecnico-scientifiche disponibili (talora limitate e non sempre esplicitamente generalizzabili), ma risentono e sono condizionati da dettati normativi, meccanismi di consenso locale, eterogeneità di strutture erogatrici e risorse (professionali, organizzative e tecnologiche), nonché da relazioni con una molteplicità di portatori di interesse dentro e fuori il sistema sanitario (che a loro volta esprimono valori e preferenze anche contrastanti).</p>
 <p>Il metodo scelto dal CNEC (e adottato anche dall’Agenzia Italiana del Farmaco per le valutazioni di propria competenza) per la produzione di linee guida è il metodo 
  <italic>GRADE</italic> – 
  <italic>Grading of Recommendations Assessment, Development and Evaluation</italic> – che costituisce oggi la principale cornice riferimento per la valutazione di affidabilità delle prove scientifiche e per la formulazione di raccomandazioni cliniche basate sulle evidenze in sanità: viene utilizzato da più di 100 organizzazioni in tutto il mondo comprendenti anche l’Organizzazione Mondiale della Sanità e il 
  <italic>National Institute for Health and Care Excellence</italic> (
  <ext-link ext-link-type="uri" xlink:href="www.gradeworkinggroup.org" xmlns:xlink="http://www.w3.org/1999/xlink">www.gradeworkinggroup.org</ext-link>). Il 
  <italic>GRADE</italic> assicura standardizzazione e trasparenza della procedura con cui viene valutata la qualità delle prove disponibili e la forza delle raccomandazioni per la produzione di linee guida, favorendo una valutazione integrata della qualità metodologica delle prove disponibili con altri aspetti che devono essere considerati per sviluppare e stabilire la forza di una raccomandazione, mediante i cosiddetti 
  <italic>Evidence to Decision Framework</italic>, quali: priorità della problematica trattata (es. impatto sanitario, variabilità, costi), benefici e rischi attesi, valori e preferenze dei pazienti, costo-efficacia, accettabilità, fattibilità ed equità. Il 
  <italic>GRADE</italic> offre un approccio flessibile e pragmatico che può essere applicato sia alla produzione di una linea guida 
  <italic>ex novo</italic> che all’adattamento di linee guida già esistenti, per le quali si applicano gli schemi di 
  <italic>GRADE-ADOLOPMENT</italic>, calibrati su un determinato contesto culturale e organizzativo. Il panel di esperti (gruppi di lavoro multidisciplinari e multi
  <italic>stakeholder</italic> che sistematicamente devono coinvolgere anche utenti/cittadini) definisce chiaramente la domanda di ricerca, il protocollo condiviso secondo l’acronimo 
  <italic>PICO</italic> (
  <italic>Patient-Intervention-Comparator-Outcome</italic>) per l’analisi della qualità delle prove di evidenza ed esprimere giudizi sui diversi criteri di valutazione necessari alla formulazione e valutazione della forza delle raccomandazioni. Mediante una gestione trasparente (e una particolare attenzione alla 
  <italic>disclosure</italic> e alla gestione dei conflitti di interesse dei membri dei panel), fortemente ancorata al mondo reale, con il processo di “
  <italic>evidence to decision</italic>” il 
  <italic>GRADE</italic> si pone l’obiettivo di ordinare per gradi la forza delle raccomandazioni espresse dai panel di esperti in modo da offrire strumenti interpretativi e decisionali per pazienti/utenti, clinici e decisori sanitari. La rappresentatività e il coinvolgimento con modalità strutturate di tutte le figure competenti e rilevanti per i quesiti e sulle raccomandazioni in oggetto costituisce un aspetto fondamentale di qualità e credibilità della linea guida.
 </p>
 <p>Accanto alla chiara affinità tra metodo 
  <italic>GRADE</italic> e logiche epidemiologiche e di centralità di un approccio multidimensionale, multidisciplinare e inter-professionale che caratterizza il processo decisionale in sanità pubblica, è interessante evidenziare l’opportunità della promozione dell’applicazione del 
  <italic>GRADE</italic> per gli igienisti sia nella veste di proponenti, esperti per gli ambiti tecnico-scientifici di propria competenza e destinatari “professionali” delle raccomandazioni, che in qualità di manager e decisori che possono essere coinvolti nei panel (anche su pratiche di non esclusiva pertinenza della sanità pubblica), nonché, naturalmente di metodologi, parte dei team di revisione della letteratura e a supporto dell’utilizzo del metodo stesso che richiede una specifica formazione e competenza.
 </p>
 <p>Gli indirizzi sulle LG comprendono anche la fase di implementazione attinente come a partire dalle raccomandazioni prodotte e diffuse si riesce ad incidere sui comportamenti professionali, ovvero colmare il 
  <italic>gap</italic> tra ricerca e pratica professionale. Questo richiede leadership e facilitazione del giusto 
  <italic>mix</italic> di interventi (preferibilmente multifattoriali) di supporto al cambiamento (
  <italic>audit &amp; feedback</italic>, interventi formativi mirati, processi di consenso locali, uso di strumenti di comunicazione, ecc), calibrati su ostacoli e fattori favorenti l’adozione delle linee guida. L’implementazione di LG promuove la gestione e la condivisione di informazioni, conoscenze e pratiche che favoriscono un approccio trasversale rispetto alle funzioni e ai 
  <italic>team</italic> di lavoro che promuove l’integrazione (sia all’interno che con l’esterno delle organizzazioni sanitarie) e può assicurare processi decisionali più affidabili ed efficienti.
 </p>
 <p>La coerenza tra raccomandazioni per l’ottimizzazione dell’efficacia e altre dimensioni della qualità dell’intervento sanitario (quali sicurezza, accessibilità ed equità) con le esigenze di efficienza e razionalità organizzativa dei servizi configura un importante ancoraggio delle LG al paradigma emergente del valore in sanità. Costruire una sanità basata sul valore implica una chiara analisi del profilo di efficacia degli interventi sanitari e la disponibilità di robusti strumenti valutativi e infrastrutture digitali di supporto alla misurazione accurata e tempestiva dei dati epidemiologici della popolazione, da trasformare in informazioni cliniche rilevanti per integrare e analizzare tutti i passaggi (e i risultati ottenuti) del ciclo di assistenza in oggetto e da correlare costantemente con i costi sostenuti dal sistema sanitario. Massimizzare il valore, ovvero gli esiti prodotti in relazione alle risorse a disposizione, per gli individui e le popolazioni presuppone l’adozione di criteri di finanziamento e di gestione delle risorse (umane e organizzative) e soluzioni tecnologiche che facilitino la costruzione di reti e percorsi, da coniugare con la capacità di tradurre i risultati della ricerca sanitaria e le 
  <italic>best practice</italic> in raccomandazioni. D’altro canto, la diffusione di pratiche sicure, efficaci e appropriate consente di concorrere in maniera determinante all’uniformità di tassonomia, modelli e comportamenti professionali in contesti decisionali affini, ovvero di contribuire a standardizzare l’operatività dei servizi, aspetto quest’ultimo rilevante nel contesto della sanità pubblica italiana e delle sue articolazioni operative territoriali.
 </p>
 <p>L’adozione di linee guida ovviamente presenta anche aspetti di criticità, legati all’effettiva traduzione dei risultati della ricerca e dell’innovazione in comportamenti professionali diffusi e virtuosi; ma anche all’adeguatezza delle LG e dei correlati processi decisionali di fronte a quesiti o target di popolazione per loro natura complessi, come quelli che si incontrano per esempio nel produrre indirizzi che siano effettivamente rispondenti alle esigenze di prevenzione e personalizzazione dell’assistenza del “paziente complesso”. A ciò vanno aggiunte alcune difficoltà organizzative e professionali che connotano l’odierna fase di avvio della concreta applicazione del metodo 
  <italic>GRADE</italic> allo sviluppo delle raccomandazioni per la pratica clinica proposto nel “nuovo Sistema Nazionale Linee Guida”. Per esempio, rispetto alla sanità pubblica, pur esistendo oggi molte LG autorevoli e di diffusa applicazione, queste spesso risultano essere datate e realizzate con meccanismi di consenso e formulazione delle raccomandazioni di tipo tradizionale, rendendo dunque necessari aggiornamenti e adattamenti secondo le menzionate modalità di lavoro proposte a livello nazionale e internazionale per produrre linee guida di alta qualità.
 </p>
 <p>Per operare nel quadro della nuova cornice metodologica sulle LG, ai medici e agli altri professionisti sanitari, ai 
  <italic>manager</italic> e ai 
  <italic>policy maker</italic> della sanità, al mondo accademico e alle società scientifiche è richiesto un investimento prioritario nella gestione di conoscenze fondate su un approccio scientifico, strutturato e trasparente alla definizione dell’efficacia e dell’appropriatezza degli interventi medici. In questo contesto nazionale, per gli igienisti in collaborazione con tutti gli attori della Sanità Pubblica, è strategico un impegno permanente sulla tematica delle linee guida, da sostenere anche mediante azioni di formazione, condivisione di conoscenza e di comunicazione. Valorizzare l’applicazione critica di strumenti per governare i processi decisionali secondo logiche di partecipazione e fiducia reciproca tra gli 
  <italic>stakeholder</italic> è fondamentale per il perseguimento degli obiettivi di ottimizzazione della qualità e della sostenibilità nel Servizio Sanitario Nazionale, a beneficio dei cittadini-pazienti e della società nella sua globalità.
 </p>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Negli ultimi anni le politiche e la programmazione sanitaria si sono rivolte verso la prevenzione e la promozione degli stili di vita sani per impedire o ridurre l’insorgenza delle patologie cardiovascolari in quanto principale causa di mortalità e morbosità nel Paese. In quest’ottica si inserisce il Programma di screening cardiovascolare. Lo studio ha l’obiettivo di individuare dei possibili miglioramenti a tale programma e valutarne l’efficacia nel modificare i comportamenti a rischio.</p>
 </sec>
 <sec>
  <title>MATERIALI E METODI</title>
  <p>Il campione è composto da residenti nel territorio dell’AULSS 2 Distretto di Pieve di Soligo che sono stati classificati nelle classi di rischio B (stili di vita non salutari) e C (alterazioni dei parametri ematochimici e/o della pressione arteriosa con stili di vita non salutari) alla prima visita di screening e ai quali è stata somministrata un’intervista telefonica a un anno dalla prima valutazione. La scheda di rilevazione è stata costruita sulla base di quella utilizzata alla visita di screening per permettere un confronto, in particolare tra i dati sul fumo, l’attività fisica e l’alimentazione. È stata rilevata anche la presa in carico dei soggetti di classe C da parte dei Medici di Medicina Generale.</p>
 </sec>
 <sec>
  <title>RISULTATI</title>
  <p>Sono stati intervistati 103 soggetti. Il 40% dei fumatori ha fatto almeno un tentativo per smettere di fumare. Più del 60% ha raggiunto un consumo di frutta e verdura raccomandato e più del 50% ha diminuito il consumo di sale. La riduzione del consumo di alcol ha raggiunto un’adesione dell’80% e l’aumento dell’attività fisica del 56%. La percentuale di soggetti con un BMI ≥ 25 è diminuita del 6% e il 27% dei soggetti con un BMI ≥ 30 ha diminuito il proprio peso corporeo. Il 75% dei soggetti di Classe C che si sono rivolti al MMG sono stati presi in carico e il 76% riferisce la necessità di un’ulteriore visita di controllo. Il programma è stato valutato positivamente dalla maggior parte dei soggetti, sebbene solo una piccola percentuale di intervistati abbia aderito alle proposte di salute offerte all’interno dell’AULSS.</p>
 </sec>
 <sec>
  <title>CONCLUSIONI</title>
  <p>Dalle interviste e dai dati rilevati, emerge che lo screening, anche grazie al counselling motivazionale breve, ha dimostrato di portare nel medio termine ad un miglioramento degli stili di vita. Si ritiene però necessario individuare un percorso alternativo per i soggetti di classe C, modificare l’offerta dei pacchetti salute proposti dal programma ed effettuare una valutazione di efficacia a lungo termine del programma di screening.</p>
 </sec>
</abstract>

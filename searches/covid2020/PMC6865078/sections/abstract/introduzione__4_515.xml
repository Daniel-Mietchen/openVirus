<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Evidenze suggeriscono che l’esercizio fisico adattato sia utile nella prevenzione di vari tipi di tumori, tra cui il tumore alla prostata.</p>
  <p>Il tumore alla prostata è al secondo posto per incidenza tra i tumori dell’uomo ed è la quinta causa di morte a livello mondiale.</p>
  <p>Lo scopo di questo studio è quello di esaminare come sieri umani ottenuti dopo sessioni di esercizio fisico acuto possano modulare la proliferazione e la tumorigenesi di cellule di tumore alla prostata, e di valutare se un periodo di training possa incidere su tali effetti.</p>
 </sec>
 <sec>
  <title>MATERIALI E METODI</title>
  <p>Venti soggetti maschi sani sedentari hanno eseguito due sessioni acute di esercizio fisico, prima e dopo un periodo di training di 9 settimane. Le sessioni acute sono state eseguite su cicloergometro e prevedevano 20 minuti di riscaldamento con intensità dal 50 al 70% della Pmax individuale, seguite da 10 sprint di 90 secondi al 90% della Pmax e da un ultimo step al 90% della Pmax, fino ad esaurimento.</p>
  <p>Prima, subito dopo, 4 ore e 24 ore dopo la sessione di esercizio fisico sono stati effettuati prelievi di sangue, rispettivamente denominati t0, t1, t2 e t3. Cellule di tumore prostatico LNCaP sono state mantenute in coltura per 48 ore in terreni supplementati con i sieri umani, valutandone la proliferazione mediante conta cellulare con emocitometro. Inoltre, l’inibizione della tumorigenesi è stata valutata tramite la tecnica delle colture in soft-agar.</p>
 </sec>
 <sec>
  <title>RISULTATI</title>
  <p>I sieri post esercizio fisico mostrano una minore capacità di indurre proliferazione rispetto a quella ottenuta dai sieri prelevati a riposo (t0); in particolare è stata rivelata una differenza media del 10-15% con i sieri t1 e del 20-25% con i sieri t2; è interessante notare come tale riduzione venga mantenuta anche con i sieri t3.</p>
  <p>I sieri ottenuti dopo sessione acuta di esercizio fisico hanno dimostrato una minore capacità di indurre la formazione di colonie in soft agar rispetto ai sieri a riposo: nello specifico, è stata osservata una differenza del 15-20% nel caso dei sieri t1, del 20-30% con i sieri t2 e del 25-35% con i sieri t3.</p>
  <p>È importante sottolineare che riduzioni non siano affette dal periodo di training, ma indotte dalla sola sessione acuta.</p>
 </sec>
 <sec>
  <title>CONCLUSIONI</title>
  <p>I risultati ottenuti indicano che la risposta sistemica ad una sessione di esercizio fisico acuto determina una riduzione della capacità proliferativa e della tumorigenesi, suggerendone un effetto benefico nella prevenzione del tumore alla prostata. Ulteriori analisi saranno necessarie per valutare i meccanismi molecolari coinvolti.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La FAO prevede che la popolazione mondiale raggiungerà nel 2050 oltre i 9 miliardi di persone e di conseguenza la produzione alimentare globale dovrà aumentare del 60% per soddisfare tale incremento demografico. La tecnologia e la ricerca scientifica in un futuro prossimo saranno orientate all’ottimizzazione delle limitate risorse esistenti, alla riduzione degli sprechi e al consumo di nuovi alimenti in un’ottica di sostenibilità ambientale. Dal 1/1/2018 è in vigore il Regolamento (UE) n. 2015/2283 che si occupa della regolamentazione della produzione e del commercio dei “novel food”. Per novel food si intende qualsiasi alimento non utilizzato per il consumo umano all’interno dell’UE prima del 15/5/1997; tra questa tipologia di alimenti rientrano le meduse. Scopo di questa revisione è valutare i rischi microbiologici e allergenici associati al consumo delle meduse.</p>
 </sec>
 <sec>
  <title>MATERIALI E METODI</title>
  <p>Abbiamo condotto una revisione sistematica della letteratura presente in quattro database (Medline, Embase, Web of science e Science Direct). Le stringhe di ricerca utilizzate sono: 
   <italic>Food AND (jellyfish* OR “novel food*” OR “edible jellyfish*”) AND (microbiota OR “microb* community” OR “microb* count*” OR “microb* load” OR “microb* risk” OR “microb* hazard” OR “microb* saf*” OR “food safety”)</italic> per quanto riguarda il rischio microbiologico, e: 
   <italic>Food AND (jellyfish* OR “novel food*” OR “edible jellyfish*”) AND (allergen* OR allerg*)</italic> per la ricerca degli articoli riguardanti il rischio allergenico.
  </p>
 </sec>
 <sec>
  <title>RISULTATI</title>
  <p>La ricerca bibliografica, estesa agli articoli pubblicati dal 2014 in poi, ha prodotto 876 pubblicazioni. Dopo una prima selezione effettuata per titolo e abstract abbiamo ottenuto 73 pubblicazioni. È stata in seguito effettuata una seconda selezione per full text che ha permesso l’individuazione di 15 articoli finali. Dalla lettura degli articoli riguardanti il rischio allergenico si evince come le reazioni avverse successive al consumo di meduse siano estremamente rare e assenti anche in soggetti allergici a crostacei e molluschi. È da notare come alcuni studi abbiano evidenziato una maggiore predisposizione da parte dei surfisti a sviluppare reazioni anafilattiche in seguito al consumo di meduse in quanto precedentemente sensibilizzati per via cutanea. Per quanto concerne il rischio microbiologico, uno studio riporta nessuna contaminazione con agenti patogeni per l’uomo nella specie Catostylus Tagi; altri due studi riportano una bassissima diversità microbica gastrica tra le diverse specie di meduse..</p>
 </sec>
 <sec>
  <title>CONCLUSIONI</title>
  <p>I risultati preliminari di questo studio suggeriscono un’ottima food safety sia in termini di rischio allergenico che microbiologico, tuttavia la quantità e la qualità delle evidenze disponibili in letteratura risultano limitate e occorrono ulteriori studi per confermare questi risultati osservati.</p>
 </sec>
</abstract>

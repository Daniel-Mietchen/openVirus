<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>In Italia, la vaccinazione antinfluenzale nella popolazione pediatrica, non è stata fino ad oggi attivamente proposta. Almeno fino alla stagione 2018/2019, il vaccino, benché indicato a partire dai 6 mesi di vita, è erogabile, nei bambini sani, solo a pagamento, nonostante questa fascia di età sia la più importante, dal punto di vista epidemiologico nella trasmissione dell’infezione.</p>
  <p>Obiettivo dello studio è stimare, in una coorte di bambini non ospedalizzati, nel corso di 8 stagioni influenzali post-pandemiche, l’efficacia della vaccinazione antinfluenzale in relazione ai ceppi circolanti.</p>
 </sec>
 <sec>
  <title>MATERIALI E METODI</title>
  <p>Per lo studio, osservazionale di tipo caso-controllo negativo, condotto a Parma dal 2010 al 2018, un pediatra di libera scelta della rete Influnet con numero medio di 1149 assistiti/anno ha eseguito un tampone faringeo in ogni assistito che, dal 1° novembre al 30 marzo di ogni stagione si presentava con ILI (Influenza-like illness) entro 4 giorni dall’inizio dei sintomi, ad almeno 14 giorni dall’ eventuale vaccinazione (vaccino trivalente). I campioni sono stati analizzati con Real time RT-PCR (protocolli CDC e WHO). L’efficacia della vaccinazione aggiustata per sesso, età e periodo epidemico, è stata stimata come VE = (1-OR)*100 con i relativi intervalli di confidenza (IC95%).</p>
 </sec>
 <sec>
  <title>RISULTATI</title>
  <p>Sono stati analizzati complessivamente 2480 tamponi faringei, il 57,6% dei quali positivi alla ricerca di virus influenzali. I bambini vaccinati sono stati 494 (19,9%), con percentuali più elevate nella fascia di età ≥ 5 anni (30,5%). Nel periodo considerato hanno co-circolato virus di tipo A e tipo B, in particolare: 19,40% sottotipo A(H1N1)pdm09, 37,11% sottotipo A(H3N2) e 43,07% tipo B. È stata osservata la frequente co-circolazione del sottotipo A(H1N1)pdm09 con il tipo B, mentre, in 3 delle 4 stagioni dominate dal sottotipo A(H3N2), la circolazione degli altri ceppi è risultata scarsa. In 5 delle 8 stagioni considerate l’efficacia generale ha oscillato dal 56% (IC95% 21%-75%) della stagione 2011/2012 al 68% (IC95% 21%-87%) della stagione 2016/2017. Nelle 3 stagioni dal 2013 al 2016 invece l’efficacia è risultata scarsa. L’efficacia verso A(H1N1)pdm09 è risultata complessivamente del 63% (IC95% 44%-76%), verso A(H3N2) del – 20% (IC95%-51%-5%) e verso B del 3% (IC95%-22%-23%).</p>
 </sec>
 <sec>
  <title>CONCLUSIONI</title>
  <p>Anche nella popolazione pediatrica, l’efficacia vaccinale risulta condizionata dalla variabilità genetica dei virus circolanti. Nelle stagioni in cui l’omologia genetica tra virus e vaccini si è conservata, l’efficacia è risultata elevata; ciò potrebbe giustificare, l’estensione della proposta attiva della vaccinazione nei bambini sani, con l’intento di proteggere questa fascia di età e tutti i loro contatti.</p>
 </sec>
</abstract>

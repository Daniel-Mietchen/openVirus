<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Gli antibiotici rappresentano la terapia medica più prescritta in età pediatrica. L’uso eccessivo e inappropriato degli antibiotici è la causa principale dell’emergenza dell’antibiotico-resistenza. Obiettivi primari dello studio sono stati la valutazione delle conoscenze in tema di antibiotici e antibiotico-resistenza e dei comportamenti relativi all’utilizzo di antibiotici, prescritti dal medico o in automedicazione, da parte della popolazione adulta.</p>
 </sec>
 <sec>
  <title>MATERIALI E METODI</title>
  <p>Lo studio trasversale ha previsto la somministrazione, mediante intervista, di un questionario ad un campione di genitori/tutori che si sono rivolti al Pediatra di Libera Scelta per problematiche di salute dei propri figli in due regioni dell’Italia Meridionale. Il questionario era orientato alla raccolta di: dati socio-anagrafici (età, genere, nazionalità, grado di parentela, stato civile, numero di figli, titolo di studio e attività lavorativa), informazioni su conoscenze e comportamenti relativi al fenomeno dell’antibiotico-resistenza e ai farmaci antibiotici utilizzati (con e senza prescrizione medica).</p>
 </sec>
 <sec>
  <title>RISULTATI</title>
  <p>Sono stati intervistati 107 soggetti. L’età media degli intervistati è di 37,6 anni (± 6,5).</p>
  <p>L’87,9% del campione è a conoscenza che il paracetamolo non è un antibiotico. Il 21,5% degli intervistati ritiene che gli antibiotici possano essere usati per infezioni virali, mentre il 15,9% pensa che possano essere utilizzati per il trattamento del dolore e/o della sola infiammazione.</p>
  <p>Il 71% degli intervistati aveva sentito parlare di antibiotico-resistenza e, di questi, il 77,6% ha saputo darne una definizione corretta.</p>
  <p>Il 70,1% del campione è consapevole che la terapia antibiotica non va interrotta arbitrariamente, mentre il 29,9% degli intervistati ha riferito di aver interrotto la terapia antibiotica prima del tempo stabilito e, tra questi, l’84,4% è consapevole di non aver avuto un comportamento appropriato.</p>
  <p>Il 48,6% degli intervistati ha assunto almeno un antibiotico nell’anno precedente e il 14,9% lo ha assunto per il raffreddore. Il 22,4% riferisce di aver acquistato antibiotici senza prescrizione medica. Tra gli intervistati, il 52,3% conserva gli antibiotici avanzati per farne un uso futuro e, di questi, il 26,7% li assume in automedicazione.</p>
 </sec>
 <sec>
  <title>CONCLUSIONI</title>
  <p>I primi risultati dello studio evidenziano come il consumo di antibiotici nell’anno precedente, è più elevato rispetto alla media europea (35%). Inoltre, risultano diffusi, sebbene in linea con altri studi italiani, comportamenti che favoriscono l’emergenza dell’antibiotico-resistenza, come l’interruzione arbitraria della terapia antibiotica e l’automedicazione. Pertanto appare necessario implementare programmi informativi destinati alla popolazione, con il coinvolgimento di tutti gli operatori sanitari.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La malaria e altre malattie infettive che il lavoratore può contrarre durante periodi di lavoro all’estero rappresentano un rischio biologico professionale e, rispondendo a criteri di carattere epidemiologico e/o di “causalità violenta in occasione di lavoro”, sono riconoscibili dall’INAIL come infortunio sul lavoro, rientrando nella categoria della “malattia-infortunio a trattazione speciale”. Nei casi di malattia-infortunio, la causa violenta rappresentata dalla virulenza dell’agente etiologico di malattia infettiva va identificata non tanto con l’eventuale traumatismo iniziale (es. ferita, puntura d’ago, di zanzara ecc.) bensì con la potenzialità trasmissiva del microorganismo in questione che può verificarsi anche senza un meccanismo lesivo iniziale (es. per via aerea, circolo oro-fecale ecc.).</p>
  <p>Vige il criterio medico-legale consolidato, a seguito della Sentenza Corte Costituzionale n. 179/1988, della “presunzione semplice di origine”, cioè il criterio presuntivo della natura infortunistica dell’infezione professionale anche quando l’identificazione delle cause e modalità lavorative del contagio si presenti problematica o impossibile.</p>
 </sec>
 <sec>
  <title>MATERIALI E METODI</title>
  <p>Nel Centro di Medicina del Viaggiatore (CMV) della USL Umbria 1 durante il “counselling informativo pre-viaggio” viene compilata, dal 2016, una scheda ad hoc, successivamente trasmessa al Medico Competente dell’Azienda; riporta le eventuali vaccinazioni ritenute utili al viaggio e/o l’indicazione alla chemioprofilassi antimalarica. Tale scheda si ritiene debba diventare parte integrante del documento sanitario del lavoratore, ai sensi del D.Lgs. 81/2008 e s.m.i., in relazione alle condizioni di rischio biologico professionale alle quali il lavoratore può essere esposto, sulla base della situazione epidemiologica del paese di soggiorno lavorativo ed in relazione alle condizioni di esposizione (es. lavori prolungati all’esterno in zone ad alta endemia malarica o a rischio di malattie da vettore, contatti prolungati con la popolazione locale per quanto riguarda malattie a trasmissione per via aerea come la meningite meningococcica nelle aree africane ad alta endemia, o anche riguardo alle malattie a trasmissione parenterale).</p>
 </sec>
 <sec>
  <title>CONCLUSIONI</title>
  <p>La individuazione di una scheda ad hoc rivolta al Medico Competente del lavoratore si ritiene elemento importante, anche sulla base dei risultati di tre anni di sperimentazione presso il CMV della USL Umbria 1. Le finalità sono preventive, di completezza informativa e documentale per la valutazione del rischio biologico (a livello aziendale e di singolo lavoratore) e per la ricostruzione della storia sanitaria del lavoratore, oltre a finalità medico-legali riguardo il riconoscimento assicurativo di un eventuale danno di origine professionale.</p>
 </sec>
</abstract>

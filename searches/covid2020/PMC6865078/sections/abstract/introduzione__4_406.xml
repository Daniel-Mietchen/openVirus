<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Frutta e verdura sono alla base di un’alimentazione sana ed equilibrata. Consumarle permette di fornire al nostro organismo un apporto insostituibile di sali minerali, acqua, vitamine, fibre, antiossidanti e sostanze bioattive che aiutano a mantenere il benessere del nostro organismo riducendo il rischio di malattie cardiovascolari, tumori, altre patologie croniche. L’educazione ad una buona alimentazione deve contribuire al processo di crescita, in modo che i bambini imparino fin da piccoli quali siano i corretti comportamenti alimentari. Tra i diversi progetti regionali e locali, nelle Marche compare “Il mercoledì della frutta” che coinvolge alunni di diverse scuole. È stato ideato e diffuso a cura dei Servizi Igiene degli Alimenti e della Nutrizione, considerati i dati di Okkio alla salute 2008 che avevano evidenziato un consumo a scuola di merenda equilibrata nutrizionalmente molto basso nella regione e bassissimo nella Provincia di Pesaro-Urbino: rispettivamente il 7% e il 3% dei bambini campionati. Ha come obiettivo molto concreto quello di far consumare frutta a merenda, ponendo le basi per l’acquisizione di abitudini alimentari corrette.</p>
 </sec>
 <sec>
  <title>MATERIALI E METODI</title>
  <p>Tale Progetto costituisce un’Azione semplice, ma non semplicistica, inserita nei Piani Regionali della Prevenzione dal 2010, basata sul coinvolgimento diretto mediante: proposta adesione agli istituti scolastici; diffusione materiali informativi, eventuali incontri diretti; impegno liberamente assunto da parte delle famiglie a fornire ai propri figli frutta per merenda a scuola, almeno un giorno a settimana per tutto l’anno scolastico; sostegno teorico-pratico da parte degli insegnanti; monitoraggio dell’effettivo consumo attraverso rilevazione in classe. Al progetto in AV1 partecipano alunni di scuole primarie e secondarie 1° grado, di età compresa tra i 6 e i 13 anni.</p>
 </sec>
 <sec>
  <title>RISULTATI</title>
  <p>Per l’AS 2018-19 nell’Area Vasta 1 hanno aderito 21 istituti scolastici con 298 classi (prevalentemente primarie, ma anche secondarie di 1° grado) per un totale di 5487 alunni. I dati dei consumi effettivi di frutta a merenda, analizzati per rilevare l’efficacia del programma e valutare il raggiungimento dell’obiettivo, saranno disponibili al termine dell’anno scolastico e verranno esposti nella comunicazione definitiva.</p>
 </sec>
 <sec>
  <title>CONCLUSIONI</title>
  <p>Nei 10 anni trascorsi, il consumo di frutta da parte dei bambini/adolescenti nella merenda a scuola si è incrementato, ad es. nell’Area Vasta 1 passaggio dal 20% al 75% nell’AS 2013-14, ma necessita di costanti stimoli. Progetti come “Il mercoledì della frutta” sono dunque inseribili tra le buone pratiche per favorire corrette abitudini alimentari e accrescere la consapevolezza dell’importanza di una sana alimentazione a partire dai primi anni di vita.</p>
 </sec>
</abstract>

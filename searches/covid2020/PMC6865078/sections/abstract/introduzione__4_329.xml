<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’osteoporosi comporta un aumentato rischio di frattura per traumi anche minimi. Il 23% delle donne di oltre 40 anni e il 14% degli uomini con più di 60 anni sono affetti da osteoporosi. Dati e stime della situazione europea mostrano che il numero di fratture nelle donne aumenterà da 300.000 nel 2000 a quasi 800.000 nel 2050. “Persistenza” e “Aderenza” alla terapia sono presupposto fondamentale per l’efficacia di quest’ultima. Obiettivo dello studio era stimare la compliance nelle donne in post-menopausa in trattamento farmacologico per la prevenzione primaria e secondaria delle fratture osteoporotiche.</p>
 </sec>
 <sec>
  <title>MATERIALI E METODI</title>
  <p>Sono state reclutate 36 donne in post-menopausa, tra i 45 e 80 anni in trattamento per osteoporosi. “Aderenza”, “persistenza”, “motivazioni della non aderenza” e i possibili “predittori” sono stati valutati tramite il questionario ADEOS insieme alla domanda “Ha mai interrotto la terapia di sua iniziativa?”.</p>
 </sec>
 <sec>
  <title>RISULTATI</title>
  <p>L’età mediana delle donne intervistate era pari a 70 anni (IQR 61-75). Le pazienti che vivevano con la famiglia aderivano alla terapia più frequentemente (78,6%) di quelle che vivevano da sole (21,4%). Inoltre, tra le aderenti alla terapia il 39,3% dichiarava di avere un titolo di studio pari alla licenza media inferiore. Valutando la “persistenza” alla terapia, è stata evidenziata una difficoltà ad assumere la terapia con costanza legata a scelte autonome o dimenticanze. Il 50% delle donne con una bassa aderenza alla terapia ha risposto “abbastanza” alla domanda “La mia terapia per l’osteoporosi è importante per la mia salute”, questo dato era associato ad una carenza di informazione e di consapevolezza sull’importanza della terapia stessa, a differenza della quasi totalità delle donne con una aderenza ottimale o sub-ottimale che si è dimostrata conscia dell’importanza della terapia.</p>
 </sec>
 <sec>
  <title>CONCLUSIONI</title>
  <p>Tale studio ha dimostrato come una paziente aderente alla terapia sia una donna tendenzialmente attenta alla propria salute, pertanto, incentivare programmi di educazione alla salute che possano migliorare la comprensione della diagnosi e puntare sulla qualità della comunicazione medico-paziente potrebbe essere una strategia ottimale per il miglioramento del livello di aderenza e persistenza alla terapia prescritta.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nei Paesi occidentali è aumentato l’impatto delle malattie croniche sulla spesa sanitaria, raggiungendo secondo i dati dell’OMS l’85% dei costi.</p>
  <p>La Toscana dal 2010 ha intrapreso un percorso di implementazione della presa in carico territoriale della cronicità attraverso il Chronic care model con i progetti “Sanità di Iniziativa” ed in seguito “Reti Cliniche integrate e strutturate”. In Valdichiana aretina i MMG che aderiscono alla Sanità di Iniziativa e che operano nelle Case della Salute sono passati dal 60% al 100% nel 2018, la prima zona-distretto (ZD) Toscana a raggiungere questo risultato. Questo studio vuole fornire una valutazione dell’applicazione di questi modelli di presa in carico.</p>
 </sec>
 <sec>
  <title>MATERIALI E METODI</title>
  <p>La popolazione della Valdichiana Aretina è di 52.000 abitanti circa (ultraquindicenni 43.418), suddivisi in due AFT per un totale di 36 MMG che operano in 3 Case della Salute. Già nel 2017 tutti i medici dell’AFT di Castiglion Fiorentino aderivano alla sanità di iniziativa mentre a Cortona solo la metà. Per la sanità di iniziativa sono attivi 4 PDTA riguardanti Diabete, Ictus, Scompenso cardiaco e BPCO. I dati riguardanti le performance sanitarie sono stati forniti dall’Agenzia Regionale alla Sanità (ARS) attraverso il portale informatico PROTER.</p>
  <p>Abbiamo confrontato tra AFT, Zona-distretto e Regione 13 indicatori generali per gli assistiti ultraquindicenni, 15 indicatori per il Diabete, 23 per lo Scompenso Cardiaco e 16 per l’Ictus per gli anni 2017 e 2018. Non è stato possibile valutare gli indicatori della BPCO a causa della variazione delle caratteristiche di inclusione della popolazione tra i due anni.</p>
 </sec>
 <sec>
  <title>RISULTATI</title>
  <p>Negli assistiti ultraquindicenni si riscontra un miglioramento degli indicatori di processo nei due anni come nella regione Toscana (Indicatore composito di qualità delle cure delle cronicità: ZD da 47,4% a 51,3%; Toscana da 41,6% a 44,3%) e di quelli di esito (Tasso di ospedalizzazione: ZD 52,4 a 51,4 abitanti su mille; Toscana da 56,7 a 55), invece gli indicatori di spesa hanno mostrato un aumento diversamente dalla regione (Spesa per assistenza territoriale per assistito: ZD da 488,6 a 500,2 € pro-capite; Toscana da 509 a 496,3 €). Queste considerazioni risultano ancora più evidenti per gli indicatori riguardanti i PDTA.</p>
 </sec>
 <sec>
  <title>CONCLUSIONI</title>
  <p>La presa in carico pro-attiva da parte della sanità territoriale mostra un miglioramento in termini di processi ed esiti di salute, sebbene correlato ad un aumento di spesa. Sarà necessario analizzare questi dati nei prossimi anni valutandone l’andamento in un periodo più lungo.</p>
 </sec>
</abstract>

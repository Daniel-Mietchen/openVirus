<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’inevitabile rovesciamento di prospettiva nell’ambito delle strutture sanitarie, da un sistema che offre esclusivamente risposte e soluzioni alle problematiche della popolazione a uno che ponga domande e interloquisca con il cittadino/utente al fine di comprendere in maniera più profonda le criticità che lo riguardano e costituire in via comunitaria nuove prospettive di salute pubblica, impone obbligatoriamente l’adozione di strategie volte all’ascolto, alla consapevolezza e, talvolta, all’autocritica con l’obiettivo del continuo miglioramento dei servizi offerti.</p>
  <p>Scopo del lavoro è stato quello di pervenire a una metodica definita, avvallata dal consenso di operatori e utenti e supportata dalle più recenti considerazioni reperibili in letteratura, che potesse essere utilizzata nella valutazione della Qualità Percepita dall’utente dell’Azienda Ospedaliero-Universitaria di Cagliari.</p>
 </sec>
 <sec>
  <title>MATERIALI E METODI</title>
  <p>Al fine di pervenire a risultati quanto più possibile condivisi si è scelto di costituire un campione eterogeneo ed elaborare l’indagine secondo i principi della 
   <italic>Participatory Action Research</italic>. Lo studio ha coinvolto 115 professionisti dell’ambito sanitario tra cui medici, infermieri, ostetrici, TSLB e TSRM a cui è stato chiesto – attraverso metodiche quali 
   <italic>Photovoice</italic>, 
   <italic>Brainstorming</italic>, 
   <italic>World Café</italic> e l’ausilio di interviste – di fornire la propria opinione in merito alla Qualità Percepita dall’utente di una struttura sanitaria e agli elementi che inducono la soddisfazione.
  </p>
 </sec>
 <sec>
  <title>RISULTATI</title>
  <p>Attraverso l’interpretazione dei dati raccolti e l’applicazione di protocolli derivati da studi di Marketing volti allo sviluppo di strumenti di misurazione della 
   <italic>Customer Satisfaction</italic>, è stato possibile scomporre la soddisfazione complessiva maturata dall’utente a seguito della prestazione ricevuta in elementi 
   <italic>Core</italic> e 
   <italic>Peripherals</italic>, a loro volta articolabili in cinque Aree di Prestazione e successivamente in dodici categorie concettuali identificanti le criticità del servizio offerto. L’Albero della Soddisfazione così ottenuto è stato quindi impiegato nella realizzazione di tre differenti questionari volti alla misurazione della Qualità Percepita dall’utente negli ambiti della degenza ordinaria, delle prestazioni ambulatoriali e del Pronto Soccorso.
  </p>
 </sec>
 <sec>
  <title>CONCLUSIONI</title>
  <p>La progressiva confluenza di metodiche partecipative e indagini qualitative ha permesso di delineare uno strumento di misurazione della Qualità Percepita dall’utenza di una struttura ospedaliera quanto più possibile prossimo alle peculiari caratteristiche e necessità dell’AOU di Cagliari e, nello specifico, del Policlinico Universitario “Duilio Casula” di Monserrato.</p>
 </sec>
</abstract>

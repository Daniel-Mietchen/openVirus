<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il tema dei rischi nelle produzioni alimentari rimane prioritario in sanità pubblica, data la molteplicità di fonti di contaminazione. Nell’ambito delle buone pratiche di auto-controllo igienico-sanitario, il responsabile dell’unità produttiva deve effettuare il monitoraggio continuo dei processi e predisporre la opportuna validazione del piano.</p>
  <p>Obiettivo del presente lavoro è quello di individuare le metodiche di maggior efficacia per la validazione di piani di auto-controllo applicati a questa tipologia di produzione e di verificarle in un’azienda di grandi dimensioni dedita alla produzione di latte crudo di alta qualità, destinato alla commercializzazione da parte di un’altra azienda di rilievo nazionale.</p>
 </sec>
 <sec>
  <title>MATERIALI E METODI</title>
  <p>È stata effettuata dapprima una raccolta ed esame delle principali metodiche per valutare l’auto-controllo nel settore di produzione di latte crudo di alta qualità. Con la metodologia della revisione integrativa, da fonti di letteratura scientifica internazionale in un quinquennio, è stato predisposto un elenco strutturato di sezioni dei piani di auto-controllo da sottoporre a valutazione. Successivamente, è stata condotta una indagine sul campo, in una azienda dedicata all’allevamento di vacche da latte per la produzione di latte crudo. Si tratta di una azienda di grandi dimensioni e notevole rilevanza, sita in Basilicata, che alleva un numero considerevole, pari a 740 esemplari, di tipologia pregiata, per la produzione di latte crudo della categoria di alta qualità.</p>
 </sec>
 <sec>
  <title>RISULTATI</title>
  <p>L’analisi ha permesso di individuare le principali sezioni del piano di auto-controllo da sottoporre a valutazione e verifica ed è stata predisposta una griglia di controllo. È stata quindi realizzata l’indagine sul campo, in azienda: in primo luogo è stata controllata accuratamente, con lo strumento elaborato, l’intera documentazione del piano aziendale. Successivamente sono stati valutati, con la griglia di verifica, tutti gli ambienti e le differenti prassi igieniche delle attività di produzione primaria svolte: le fasi di approvvigionamento, stoccaggio e conservazione di alimenti aziendali/mangimi destinati all’alimentazione animale; i controlli interni sulle vacche da latte dell’allevamento (igiene, salute e protezione degli animali allevati); il processo di preparazione e mungitura; lo stoccaggio del latte crudo.</p>
 </sec>
 <sec>
  <title>CONCLUSIONI</title>
  <p>Valutare l’adeguatezza dei piani di auto-controllo in tale settore, con strumenti standardizzati, permette di migliorare le capacità degli operatori del settore alimentare di individuare in ogni fase di produzione i rischi che possono influenzare la sicurezza del latte e di potenziare l’applicazione di misure atte ad individuare, ridurre e eliminare ad un livello accettabile i pericoli potenziali della produzione di latte crudo di alta qualità, a garanzia della salubrità e sicurezza del prodotto finito.</p>
 </sec>
</abstract>

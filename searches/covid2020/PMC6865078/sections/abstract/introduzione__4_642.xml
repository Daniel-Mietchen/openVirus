<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Policlinico Casilino (DEA di I° livello) ha registrato, dal 2016, un costante incremento degli accessi in Pronto Soccorso (PS), passando dai 70.220 accessi ai 78.828 nel 2017, con un aumento del 12%. L’aumento è continuato nel 2018 che ha visto 83.670 accessi (+6,1%). Nei primi 4 mesi del 2019 il trend ha confermato l’incremento degli accessi (+6,7%) dall’anno precedente. A causa della limitata disponibilità di ricovero della Struttura (236 posti letto ordinari, con il peggior rapporto Accessi PS/posti letto della Regione Lazio), e la difficoltà di trasferimento ad altre strutture accreditate per l’acuzie, è necessario ricercare costantemente nuovi modelli organizzativi, capaci di migliorare, in un’ottica di qualità, la risposta sanitaria alla richiesta.</p>
 </sec>
 <sec>
  <title>MATERIALI E METODI</title>
  <p>Sono stati istituiti dei Gruppi di Lavoro per individuare possibili soluzioni in merito alle criticità emerse, ovverosia la disponibilità di spazi in PS, un più razionale flusso dei pazienti, l’organizzazione del lavoro ed infine la riorganizzazione dell’Holding Area (HA), ambiente dove sostano i pazienti in attesa di ricovero. I gruppi vedono coinvolti medici, infermieri, operatori socio-sanitari e personale dell’ufficio tecnico.</p>
 </sec>
 <sec>
  <title>RISULTATI</title>
  <p>Per migliorare il flusso dei pazienti sono state modificate le turnazioni del personale; è stata aperta una nuova area visite, denominata Retrotriage; e verrà a breve istituita una HA “specialistica”. Un algoritmo, che valuta la complessità clinica e la complessità assistenziale tramite score validati, definirà la destinazione più adeguata dei pazienti all’interno del PS: i pazienti stabili a bassa/media complessità assistenziale verranno assegnati al Retrotriage e al box Bassa Intensità, mentre i pazienti instabili a bassa/media complessità assistenziale ed i pazienti critici rispettivamente in sala codici Verdi e sala codici Rossi/Gialli.</p>
  <p>Infine, sono stati presi nuovi accordi con strutture ospedaliere esterne per facilitare i trasferimenti di pazienti che necessitano di un iter specialistico non presente in Struttura.</p>
 </sec>
 <sec>
  <title>CONCLUSIONI</title>
  <p>In un DEA di I livello con una curva di crescita così rapida degli accessi è necessario, periodicamente, rivedere l’organizzazione per compensare la difficile situazione logistica che rallenta i ricoveri in carenza di posti letto. Pertanto la ricerca di soluzioni alternative è fondamentale per tutelare la salute dei pazienti, interpretare i bisogni ed anticipare l’evoluzione della domanda nel futuro.</p>
 </sec>
</abstract>

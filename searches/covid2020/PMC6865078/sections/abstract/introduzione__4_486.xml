<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Gli sportivi, ed in particolar modo gli atleti agonisti, sono esposti ad un maggior rischio infettivo connesso sia agli stili di vita (condivisione di spazi e oggetti, stretto contatto con i compagni, frequenti viaggi), sia al fenomeno della cosiddetta “open window” per cui nelle 3-72 ore successive ad un’attività fisica intensa si verifica una depressione del sistema immunitario. L’immunizzazione contro le principali malattie prevenibili da vaccino risulta quindi fondamentale non solo per mantenere lo sportivo in salute, ma anche per migliorare la performance.</p>
  <p>Lo scopo del progetto è di verificare, al momento del rilascio del certificato di idoneità, che gli sportivi abbiano effettuato tutte le vaccinazioni obbligatorie con particolare riferimento a quella contro il tetano (obbligatoria per i tesserati CONI per la legge n. 292 del 05/03/1963) e di promuovere le vaccinazioni raccomandate sia per la pratica dell’attività sportiva sia come corretto stile di vita.</p>
 </sec>
 <sec>
  <title>MATERIALI E METODI</title>
  <p>La campagna, a cura delle U.F. Igiene Pubblica e Nutrizione e U.F. Medicina dello Sport di Lucca dell’Azienda Toscana Nord Ovest, è iniziata con un incontro formativo sull’importanza delle vaccinazioni per le attività sportive rivolto a tutto il personale medico e sanitario che opera negli ambulatori (pubblici e privati accreditati) che rilasciano i certificati di idoneità sportiva. Successivamente si è fatto in modo che al momento della visita medico-sportiva venga verificata, tramite l’anagrafe vaccinale regionale, la situazione vaccinale di ogni singolo atleta. Con l’occasione vengono raccomandate, qualora non già effettuate, tutte le vaccinazioni previste in base all’età. Per favorire la comunicazione sono stati predisposti tre opuscoli informativi sull’importanza delle vaccinazioni nella pratica sportiva, mirati a differenti fasce di età: gli sportivi under 18, gli sportivi tra 18 e 40 anni e gli sportivi over 40.</p>
 </sec>
 <sec>
  <title>RISULTATI</title>
  <p>Durante tutte le fasi della campagna si è verificata una buona aderenza, sia da parte degli operatori sanitari che da parte degli sportivi.</p>
  <p>Considerando che il numero dei certificati di idoneità sportiva rilasciati in un anno è di oltre 13.900, possiamo prevedere un rilevante impatto sulla popolazione sportiva con un incremento delle coperture, in particolare per quanto riguarda le vaccinazioni raccomandate.</p>
 </sec>
 <sec>
  <title>CONCLUSIONI</title>
  <p>La visita medico-sportiva oltre ad un momento di verifica, deve essere un momento di educazione alla salute in cui viene sottolineata l’importanza delle vaccinazioni come corretto stile di vita, non solo per evitare le malattie infettive, ma anche per migliorare la performance.</p>
 </sec>
</abstract>

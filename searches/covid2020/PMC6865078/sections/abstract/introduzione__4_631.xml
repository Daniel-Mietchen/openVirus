<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’Università dell’Aquila ha condotto un’indagine presso il P.O. S.Salvatore di L’Aquila per valutare la carica microbica di 4 ambulatori di day hospital provvisti di un purificatore d’aria e di 3 ambulatori senza purificatore, con dimensioni, destinazione d’uso, affluenza, ambiente outdoor e criteri di pulizia sovrapponibili. L’obiettivo dell’indagine era valutare l’efficacia di abbattimento della carica batterica e fungina dei purificatori originariamente installati per ridurre, sia la carica microbica che l’aerodispersione di sostanze chimiche utilizzate nella disinfezione di strumenti oggi non più in uso.</p>
 </sec>
 <sec>
  <title>MATERIALI E METODI</title>
  <p>Per ogni ambiente sono stati effettuati 18 prelievi d’aria (ognuno di 500 L, 12 per la rilevazione della carica batterica e 6 per la carica fungina) mediante campionamento attivo utilizzando un dispositivo SAS con impatto su substrato solido composto da terreni di coltura TSA e SDA per la misurazione, rispettivamente, della carica batterica e fungina. I prelievi sono stati effettuati prima dell’inizio dell’attività settimanale e al termine della stessa. Negli ambulatori dotati di purificatore i dispositivi sono rimasti sempre in funzione.</p>
 </sec>
 <sec>
  <title>RISULTATI</title>
  <p>La conta totale delle UFC (Unità Formanti Colonia) risultava compresa tra 22 e 92 per i batteri mesofili, tra 15 e 45 per i psicrofili, tra 1 e 4 per i funghi. La conta delle UFC/m
   <sup>3</sup> risultava compresa tra 44 e 184 per i batteri mesofili, tra 30 e 100 per gli psicrofili e tra 1 e 8 per i funghi. I dati sulla carica microbica ottenuti all’inizio dell’attività settimanale sono stati confrontati con quelli ottenuti a conclusione della stessa utilizzando il test di Wilcoxon; i dati sulla carica microbica relativi alle stanze con purificatore d’aria sono stati confrontati con quelli relativi alle stanze prive con il test di Mann-Whitney. Entrambi non hanno evidenziato differenze significative.
  </p>
 </sec>
 <sec>
  <title>CONCLUSIONI</title>
  <p>Confrontando i dati rilevati con le fasce orientative di contaminazione dell’aria della CEE del 1993 per gli ambienti di lavoro non industriali, è evidente come, sia in presenza che in assenza di purificatore, le concentrazioni dei batteri e funghi siano nelle fasce “basse”/ “molto basse”/ “intermedie”. I risultati delle valutazioni della qualità dell’aria dal punto di vista microbiologico mostrano una notevole omogeneità nelle cariche microbiche rilevate nei diversi ambienti. Le diverse tipologie di ambulatori in presenza/assenza dei purificatori d’aria presentano una contaminazione simile. Pertanto per ambulatori in cui si effettuano prestazioni diagnostiche quali endoscopia o day surgery il semplice ricambio di aria naturale sussidiario ed una adeguata pulizia degli ambienti potrebbe essere sufficiente a contenere la contaminazione microbica.</p>
 </sec>
</abstract>

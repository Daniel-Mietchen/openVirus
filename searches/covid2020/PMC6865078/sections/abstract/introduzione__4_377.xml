<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Piano Nazionale Prevenzione Vaccinazioni 2017-2019 raccomanda la vaccinazione contro morbillo (M), rosolia (R), parotite (P) e varicella (V) in soggetti affetti da condizioni cliniche che li espongono ad aumentato rischio di complicanze rispetto alla popolazione generale.</p>
  <p>Questo studio ha valutato la sieroprevalenza per MPRV in pazienti a rischio per patologia, inviati dalle Unità Operative specialistiche all’ambulatorio dell’U.O. Igiene, per la valutazione delle vaccinazioni del caso.</p>
 </sec>
 <sec>
  <title>MATERIALI E METODI</title>
  <p>Sono stati selezionati pazienti immunocompromessi (con infezione da HIV, trapiantati o in attesa di trapianto di organo solido e soggetti con immunodepressione primitiva/iatrogena) o asplenici, per i quali sia stata eseguita almeno una valutazione sierologica per M, P, R o V, da gennaio 2016 a maggio 2019.</p>
 </sec>
 <sec>
  <title>RISULTATI</title>
  <p>Sono stati valutati 711 pazienti (M:F 5:3) età media 54,2 (DS 12,65), mediana 55 (IQR 47-63 anni), così di seguito ripartiti: 52,0% (370/711) con infezione da HIV, 22,4% (159/711) candidati o trapiantati di organo solido, 5,9% (42/711) asplenici e 19,7% (140/711) con immunodepressione primitiva/iatrogena.</p>
  <p>Nei soggetti con infezione da HIV, il 7,8% (28/359) è risultato sierologicamente negativo per M, il 21,6% (72/334) per P, l’11,6% (43/370) per R e l’8,5% (31/367) per V; nei pazienti in attesa di trapianto/trapiantati sono stati riscontrati titoli anticorpali non protettivi nell’1,9% (2/104) per M, nel 9,7% (9/93) per P, nel 3,2% (4/124) per R e nel 8,2% (13/159) per V; fra gli asplenici il 4,9% (2/41) era suscettibile per M, il 10,3% (4/39) per P ed il 4,8% (2/42) per R; dei soggetti con immunodepressione il 7,1% (10/140) era sieronegativo per M, il 17,7% (23/130) per P, l’8% (11/138) per R ed il 5,3% (7/132) per V. Complessivamente, il 36% (164/536) dei pazienti cui è stato fatto lo 
   <italic>screening</italic> sierologico completo (MPRV) era suscettibile ad almeno una di queste patologie. Il 27% (150/555) era meritevole di vaccinazione contro MPR, che è stata offerta se non controindicata. A questo si aggiunge che il 9,7% (54/555) è risultato dubbio/debole positivo al test sierologico per almeno una tra le patologie MPR e, di conseguenza, da rivalutare sierologicamente.
  </p>
 </sec>
 <sec>
  <title>CONCLUSIONI</title>
  <p>Al fine di garantire la massima protezione dei pazienti a rischio, la valutazione sierologica al primo accesso ambulatoriale è indispensabile per un 
   <italic>counselling</italic> appropriato e per l’eventuale proposta vaccinale ai familiari e conviventi. La tempestività è cruciale soprattutto in coloro che devono essere inseriti in lista attiva di trapianto o iniziare terapia immunosoppressiva a lungo termine.
  </p>
 </sec>
</abstract>

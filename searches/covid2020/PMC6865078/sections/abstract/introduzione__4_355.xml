<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Conflitti, persecuzioni, disastri naturali e povertà sono responsabili dei flussi migratori dal sud del mondo verso i paesi più sviluppati. Recentemente una delle aree più interessate è stata l’Europa che, principalmente attraverso le coste meridionali italiane, ha assistito a un consistente arrivo di migranti dal nord e centro Africa e dall’Asia. Ciò ha creato notevole allarme nelle popolazioni ospitanti, anche in relazione all’impatto sanitario dovuto alla potenziale reintroduzione di malattie infettive ormai da decenni sotto controllo nei paesi sviluppati. Lo studio epidemiologico ha valutato le condizioni sanitarie dei migranti sbarcati nel porto di Messina nel quinquennio 2014-2018 ed è stato affiancato da un sondaggio per valutare la percezione del rischio infettivo della popolazione residente.</p>
 </sec>
 <sec>
  <title>MATERIALI E METODI</title>
  <p>Sono state valutate le schede elaborate da gennaio 2014 a luglio 2018 dal personale sanitario degli Uffici di sanità marittima, aerea e di frontiera (USMAF) per identificare e selezionare i soggetti che necessitano di immediato ricovero da quelli da inviare ai Centri d’accoglienza come previsto dalla Regione Sicilia al momento degli sbarchi. Informazioni circa i ricoveri ospedalieri di migranti nello stesso periodo erano fornite dall’UO di Epidemiologia del Dipartimento di Prevenzione dell’ASP di Messina. La percezione del rischio della popolazione residente veniva registrata mediante un sondaggio su un quotidiano online.</p>
 </sec>
 <sec>
  <title>RISULTATI</title>
  <p>Nel periodo 2014-16 si registrava un netto incremento degli sbarchi seguito da un decremento nel 2017-18. Complessivamente i migranti erano 38.608 di cui 78,4% maschi, 14,1% donne e 7,4% bambini mentre le salme sbarcate erano 40 (0,1%). Solo il 3,4 % dei migranti era ospedalizzato. I ricoveri riguardavano soprattutto donne gravide (44,7%), soggetti con patologie respiratorie (11,0%) e soggetti con traumi (7,9%). Le notifiche di malattia infettive erano ridotte ad eccezione della scabbia (7,5%) e della TB (44 casi, prevalentemente nel periodo 2016-18). La percezione del rischio sanitario nei residenti era inversamente correlata al livello d’istruzione.</p>
 </sec>
 <sec>
  <title>CONCLUSIONI</title>
  <p>Considerato che i migranti provengono da zone ad elevate endemia di TB, è piuttosto alta la probabilità di conversione da infezione latente a riattivazione (TB aperta), anche imputabile alle peggiorate condizioni di vita durante il soggiorno nel Nord Africa, prima degli imbarchi. È quindi importante monitorare all’arrivo i migranti per promuovere il loro livello di salute e impedire la trasmissione in sacche più emarginate di popolazione nei paesi d’arrivo.</p>
 </sec>
</abstract>

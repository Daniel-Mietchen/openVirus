<?xml version="1.0" encoding="UTF-8"?>
<abstract>
 <p>I micobatteri non tubercolari (
  <italic>non-tuberculous mycobacteria</italic>, NTM) più frequentemente riscontrati in infezioni e malattie umane sono: 
  <italic>M. avium complex</italic> (MAC), 
  <italic>M. abscessus</italic>, 
  <italic>M. chelona</italic>e, M
  <italic>. fortuitum</italic>, 
  <italic>M. kansasii</italic>, 
  <italic>M. malmoense</italic>, 
  <italic>M. szulgai, M. xenopi.</italic> La loro principale sede di localizzazione è ambientale. L’eterogeneità fenotipica e genotipica degli NTM implica difficoltà nello standardizzare la loro epidemiologia, basata su caratteristiche differenti delle diverse specie e sul loro peculiare rapporto con l’ospite ed il serbatoio ambientale. Tali forme infettive hanno dimostrato una contagiosità variabile; in particolare, la trasmissione inter-umana è stata suggerita a seguito di indagini epidemiologiche classiche e molecolari con descrizione di singoli o pochi casi.
 </p>
 <p>La definizione del 
  <italic>burden</italic> di infezione e malattia è complessa. La grande variabilità finora descritta dipende da una differente distribuzione geografica delle specie, dalle differenze ambientali nei vari contesti geografici, dalla mancanza di sistemi di sorveglianza in grado di eseguire una valutazione continuativa e sistematica in contesti regionali e sub-regionali. Le forme morbose sostenute da NTM sono differenti. Da un punto di vista classificativo si riconoscono forme polmonari (fibro-cavitaria o nodulare-bronchiectasica) ed extra-polmonari.
 </p>
 <p>In Italia è presente un sistema di notifica obbligatorio che fa rientrare le malattie da NTM nella classe III, secondo il decreto ministeriale del 15/12/1990. Tuttavia, come nel caso di altre malattie infettive, è stato rilevato un elevato tasso di sotto-notifica che fa sì che il dato italiano non risulti affidabile nel definire delle stime attendibili sul carico di malattia. Inoltre, le schede di notifica non possiedono informazioni dettagliate che possano permettere una analisi stratificata del trend epidemiologico basato sulle caratteristiche cliniche ed epidemiologiche dell’ospite o sulle caratteristiche ambientali.</p>
 <p>Nella maggior parte dei casi i dati epidemiologici derivano da analisi retrospettive di coorte o trasversali, riguardanti ambiti mono-centrici o regionali.</p>
 <p>È stato segnalato un incremento percentuale di malattia da 
  <italic>M. avium, M. kansasii</italic>, e 
  <italic>M. xenopi</italic> in Italia. Tuttavia, spesso, le segnalazioni di incrementi microbiologici di isolamento di NTM non si accompagnano a descrizioni dettagliate del quadro clinico, rendendo difficile l’interpretazione sull’incremento delle forme morbose o di isolamento microbiologico (espressione di potenziale colonizzazione, infezione, o malattia).
 </p>
 <p>In Europa il 37% dei casi è determinato da 
  <italic>M. avium</italic> complex, seguito da 
  <italic>M. gordonae</italic>, responsabile del 17% degli isolamenti. Il dato microbiologico europeo è simile al dato rilevato in Sud-America, ma contrasta fortemente con l’epidemiologia in Nord-America (52%), Sud-Africa (50%), Asia (54%), ed Australia (71%) dove le forme da 
  <italic>M. avium complex</italic> superano la metà dei casi.
 </p>
 <p>La malattia polmonare da NTM (NTM 
  <italic>lung disease</italic>, NTM-LD) ha una prevalenza stimata variabile per area geografica, con valori molto elevati negli Stati Uniti (22 per 100.000), ed inferiori a 5 casi per 100.000 in Europa (2,9 per 100.000), in Australia (3 per 100.000), ed in Sud-America (1 per 100.000).
 </p>
 <p>I casi incidenti di NTM-LD sono aumentati significativamente nell’ultima decade, a fronte di una stabilità delle forme extra-polmonari (ad esempio, linfonodali, cutanee). Tale incremento è stato segnalato soprattutto in aree geografiche che si sono dotate di specifici sistemi di sorveglianza, come negli Stati Uniti. Questo incremento di incidenza potrebbe essere spiegato con la misdiagnosi o mancata identificazione di tali forme nel passato (strumentazione microbiologica e radiologica poco sensibile e specifica), oppure con l’incremento di soggetti a rischio di malattia (immunocompromissione da comorbidità o da terapie immunosoppressive), con le variazioni di patogenicità e virulenza di specie di NTM, o con maggiore esposizione a serbatoi ambientali. Ciò che risulta significativo è il cambio epidemiologico in ambito di micobatteri, con le forme di malattia sostenute da 
  <italic>M. Tuberculosis</italic> in riduzione ed incremento dell’incidenza di NTM-LD, in una sorta di 
  <italic>replacement</italic> ecologico, che, tuttavia, non possiede specifiche motivazioni scientifiche allo stato attuale.
 </p>
 <p>Le morti attribuibili agli NTM (sostenute soprattutto da 
  <italic>M. avium complex</italic>, 
  <italic>M. xenopi</italic>, e da altri micobatteri a lenta crescita) hanno mostrato trend temporali variabili, con incremento in vari contesti geografici, spiegabili con la ritardata diagnosi, associata ad un aggravamento prognostico, con la somministrazione di terapie antibiotiche non mirate, e con l’interessamento di gruppi di popolazione particolarmente vulnerabili (41% la mortalità in pazienti con broncopneumopatia cronica ostruttiva). Il peggioramento della prognosi in alcuni casi può essere spiegato dall’insorgenza di forme sostenute da ceppi di micobatteri antibiotico-resistenti. Tale fenomeno, in crescita in determinati contesti dove alcuni antibiotici sono utilizzati empiricamente ed in maniera inappropriata per altre forme cliniche, può essere inducibile (resistenza innata) o acquisito (esposizione a concentrazioni sub-ottimali di antibiotici nel dosaggio e nella frequenza di somministrazione).
 </p>
 <p>Gli indicatori di mortalità ed incidenza vanno, tuttavia, analizzati nell’ambito del triangolo epidemiologico ospite, microrganismo, ed ambiente. L’ospite potrebbe presentare maggiore sensibilità all’infezione, alla malattia, e maggiore rischio di decesso per specifici 
  <italic>trait</italic> genetici, solo parzialmente definiti dalla ricerca di base e clinica; in particolare, mutazioni geniche del recettore dell’IL-12, dell’IFN-gamma, dell’alfa-1 anti-tripsina potrebbero alterare i processi difensivi e riparativi dell’ospite in target anatomici per NTM (ad esempio, polmone). I sistemi di difesa innata ed acquisita sono, inoltre, spesso modificati per patologie di organo (asma, tumori, dipendenza al fumo, fibrosi polmonare, bronchiectasie associate o non associate alla fibrosi cistica, lesioni post-tubercolari, ecc.) o sistemiche (infezione da HIV, diabete mellito, dipendenza da alcol, trapianti ecc.).
 </p>
 <p>La frammentarietà del contesto epidemiologico pone gli operatori sanitari ed i decisori di fronte a scelte complicate in termini di allocazione delle risorse finanziarie, sanitarie, ed umane. La dimostrata condizione di sotto-notifica italiana, che nasce da una scarsa consapevolezza della necessità di misurare tale fenomeno e dalla scarsa conoscenza della patologia da NTM (se non in contesti altamente specialistici), porta a considerare le forme di malattia da NTM come forme rare.</p>
 <p>Tuttavia, le stime internazionali di Paesi come gli Stati Uniti dimostrano una realtà diversa, il cui impatto clinico e di sanità pubblica, oltreché economico-finanziario, potrebbe essere rilevante negli anni a venire.</p>
 <p>Studi condotti in Germania hanno mostrato l’elevato impatto finanziario di tali patologie, dove la componente di gestione clinica in ambito ospedaliero rappresenta la principale voce di costo (&gt; 60%); le terapie antibiotiche e l’ospedalizzazione hanno costi elevati, soprattutto se considerata la lunghezza del 
  <italic>follow-up</italic> gestionale. In particolare, l’impatto dei costi diretti potrebbe giungere a valori superiori ai 30.000 euro. Mancano stime attendibili dei costi indiretti ed intangibili legati alle patologie polmonari ed extra-polmonari da NTM.
 </p>
 <p>Tuttavia, l’epidemiologia attuale, nota solo parzialmente in alcuni contesti geografici, potrebbe andare incontro a cambiamenti radicali in un breve arco temporale. L’occorrenza di forme mono- o poli-resistenti potrebbe, ad esempio, rendere difficile il management clinico di alcune forme, soprattutto alla luce della scarsa disponibilità di opzioni terapeutiche.</p>
 <p>L’inquadramento nosologico rappresenta una delle prossime sfide di ricerca: la corretta categorizzazione delle forme di colonizzazione, infezione, e malattia permetterebbe la proposizione di una corretta gestione terapeutica. Le società scientifiche nazionali ed internazionali, supportate da ricerche di base, traslazionali, e cliniche, dovranno fornire adeguate raccomandazioni al fine di migliorare le aree grigie nella diagnosi, terapia, e prevenzione.</p>
 <p>Inoltre, è richiesto uno sforzo di costi e risultati nell’ambito della diagnostica e dell’armamentario terapeutico: per quanto si siano ottenuti miglioramenti nell’ambito della diagnosi rapida grazie alle nuove tecniche di biologia molecolare, gli strumenti più innovativi sono a disposizione di centri specializzati e presentano ancora margini di miglioramento in termini di accuratezza diagnostica. Inoltre, le terapie antibiotiche necessiterebbero di una riduzione della durata e della tossicità, nonché un miglioramento dell’efficacia.</p>
 <p>La crescita di una nuova consapevolezza sulla malattia da NTM in operatori sanitari, decisori politici, e pazienti porterà ai miglioramenti auspicati in un periodo di tempo proporzionale al coinvolgimento atteso.</p>
</abstract>

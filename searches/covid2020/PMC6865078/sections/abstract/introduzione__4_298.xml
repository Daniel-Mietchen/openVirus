<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le ARI (acute respiratory infection) rappresentano una delle principali cause di morbosità e mortalità in tutto il mondo, e sono caratterizzate dall’elevata numerosità degli agenti eziologici, dalla loro ubiquità e contagiosità e dagli alti costi diretti ed indiretti correlati. Le categorie più a rischio d’infezione e di complicanze sono i bambini, gli anziani e i pazienti immunodepressi o con patologie croniche.</p>
 </sec>
 <sec>
  <title>MATERIALI E METODI</title>
  <p>Il Laboratorio dell’Ospedale Policlinico San Martino IRCCS di Genova esegue il rilevamento dei seguenti virus mediante tecniche di biologia molecolare su campioni del tratto respiratorio: influenza, respiratorio sinciziale (RSV), parainfluenzali (PIV), adenovirus, coronavirus, metapneumovirus, rhinovirus, bocavirus e enterovirus.</p>
  <p>Sono state analizzate le positività per virus respiratori ottenute nel periodo gennaio 2013 - dicembre 2018, stratificando il dato per età, genere e area specialistica di ricovero. Gli andamenti stagionali di positività dei virus sono stati inoltre confrontati con gli indicatori di attività del sistema di sorveglianza sindromica (SSS) attivo presso il Policlinico, che rileva l’andamento giornaliero degli accessi al Pronto Soccorso per influenza-like illness e low respiratory tract infection.</p>
 </sec>
 <sec>
  <title>RISULTATI</title>
  <p>Nel periodo analizzato sono pervenuti al Laboratorio 14911 campioni respiratori, di cui il 60% proveniente da aree di emato-oncologia, con un trend in aumento costante. L’età media dei pazienti per cui è stata eseguita la ricerca dei virus è risultata pari a 56,8 anni, con un rapporto M:F = 1,19:1. L’andamento stagionale delle positività rilevate mostra differenze significative tra i diversi virus: mentre i virus influenzali sono rilevati esclusivamente nei mesi invernali, gli RSV, i coronavirus e i metapneumovirus circolano maggiormente nella prima metà dell’anno, mentre altri patogeni, come gli adenovirus e i PIV, sono rilevati tutto l’anno, soprattutto nei mesi estivi.</p>
  <p>Le aree specialistiche dove è stata osservata la maggiore proporzione di rilevamenti virali sono state l’emato-oncologia e la medicina, con differenze significative tra i virus rilevati.</p>
  <p>Stratificando i risultati in base all’età, alcuni virus colpiscono pazienti più giovani (bocavirus, età media 28,6 anni), altri molto più anziani (influenza B, età media 69,9 anni).</p>
  <p>Gli indicatori del SSS correlano solo parzialmente con l’andamento stagionale dei diversi virus rilevati: in particolare, la maggiore correlazione si osserva con i picchi epidemici influenzali.</p>
 </sec>
 <sec>
  <title>CONCLUSIONI</title>
  <p>La disponibilità di sistemi di sorveglianza epidemiologica e virologica integrati, in grado di caratterizzare i patogeni respiratori circolanti causa di ARI, rappresenta un elemento chiave per comprendere l’epidemiologia di questi virus e valutare la fattibilità e l’efficacia di strategie preventive e terapeutiche innovative.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>II processo di digitalizzazione in sanità, avviato dal Ministero della Salute nel 2011 dopo la pubblicazione delle linee guida sul Fascicolo Sanitario Elettronico (FSE), ha subito un’importante accelerazione negli ultimi anni. Dalla capillare diffusione del FSE sul territorio nazionale fino all’approvazione di diversi decreti normativi in materia di sanità elettronica, sempre più le parole “telemedicina”, “big data, “intelligenza artificiale” vengono associate alla salute. Recentemente la S.It.I. ha proposto ai propri Soci un corso di formazione sulla trasformazione digitale in sanità pubblica. Scopo del lavoro è stato approfondire l’applicazione della tecnologia digitale in sanità attraverso il web, considerando, in particolare, la tipologia di informazioni pubblicate e le occasioni di formazione sul tema offerte agli operatori sanitari.</p>
 </sec>
 <sec>
  <title>MATERIALI E METODI</title>
  <p>L’indagine condotta sui 3 principali motori di ricerca Google, Yahoo e Bing, ha previsto l’analisi dei record delle prime 3 pagine per ciascuno. Le parole ricercate sono state “intelligenza artificiale” e “sanità”. Abbiamo verificato le modalità di trattazione della tematica in esame per ogni link trovato, attenzionando la numerosità degli eventi destinati alla formazione degli operatori sanitari. Lo strumento di valutazione era rappresentato da una check-list che indagava: tipo di sito (istituzionale, aziendale, informativo), informazione veicolata (evento formativo, comunicazione istituzionale, divulgazione giornalistica, divulgazione scientifica), ambiti di applicazione dell’intelligenza artificiale in sanità.</p>
 </sec>
 <sec>
  <title>RISULTATI</title>
  <p>Su un totale di 90 record analizzati è emerso che solo 1 sito istituzionale trattava la tematica con rispettivo link ad evento scientifico correlato. L’85% dei record riconducevano ad articoli di divulgazione giornalistica: solo il 9% di questi erano pubblicati su riviste di settore con taglio puramente sanitario. Il 7% dei siti facevano riferimento ad aziende fortemente interessate ad investire nella trasformazione digitale sanitaria. Dall’analisi è emerso che gli eventi formativi dedicati agli operatori sanitari rappresentavano solo il 5% sul totale.</p>
 </sec>
 <sec>
  <title>CONCLUSIONI</title>
  <p>Secondo autorevoli statistiche, l’Italia è il paese che investe meno in digitalizzazione in sanità. A fronte delle innumerevoli applicazioni in campo sanitario, emerge l’importante deficit di informazioni istituzionali sull’utilizzo e sulle potenzialità dell’intelligenza artificiale in sanità. Dalla ricerca effettuata si rileva un considerevole gap tra l’Italia e gli altri Paesi, che sarà possibile colmare solo attraverso un profuso impegno delle Società Scientifiche nell’approfondimento delle conoscenze sulla tematica, un diffuso interessamento delle istituzioni in progetti di investimento specifici e una rivoluzionaria inversione di tendenza nel background formativo degli operatori sanitari per essere pronti a fronteggiare la sfida della “rivoluzione digitale” di cui la sanità pubblica italiana ha bisogno per diventare protagonista di una “Sanità 4.0”.</p>
 </sec>
</abstract>

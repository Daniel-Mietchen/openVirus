<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I programmi regionali organizzati di screening oncologico rappresentano un importante intervento in sanità pubblica. Fondamentale per la loro riuscita è raggiungere un’adesione elevata, che dipende anche dalla percezione che le persone hanno dell’utilità e dell’organizzazione degli screening e può essere aumentata attraverso interventi (remind e recall) di dimostrata efficacia.</p>
  <p>Per aumentare l’adesione a pap-test e mammografia (obiettivo Piano Regionale Prevenzione 2014-2019 = 70%) l’Azienda Sanitaria Universitaria Integrata di Udine (ASUIUD) ha condotto uno studio, indagando l’attitudine delle donne verso pap-test e mammografia di screening e valutando se un intervento di remind telefonico per il Pap-test e l’organizzazione di una seconda chiamata straordinaria per lo screening mammografico (recall delle non aderenti) potessero incrementare l’adesione.</p>
 </sec>
 <sec>
  <title>MATERIALI E METODI</title>
  <p>Le indagini svoltesi negli anni 2017-2018 hanno coinvolto 286 donne aderenti al pap-test del Distretto di Udine a cui è stato somministrato un questionario. Contemporaneamente sono state contattate telefonicamente 51 donne, non aderenti al pap-test, a cui è stato somministrato un questionario simile in forma ridotta. Per la mammografia sono state intervistate 85 donne non aderenti nel corso della prima giornata di recall. Infine sono stati effettuati un remind telefonico per le utenti (n = 128) che avevano un appuntamento per il pap-test e una prima giornata di recall (maggio 2017) per la mammografia invitando 1440 donne non aderenti per testare l’organizzazione, seguita da altre tre giornate (ulteriori 4.762 inviti) per raggiungere il resto delle non aderenti dell’ASUIUD del primo semestre 2017.</p>
 </sec>
 <sec>
  <title>RISULTATI</title>
  <p>Dai questionari è risultata una buona percezione degli screening e dell’organizzazione da parte della maggioranza delle donne intervistate (&gt; 95%). Sono emersi l’importanza del ruolo del medico di medicina generale (MMG) e del ginecologo quali possibili promotori dell’adesione e fattori ostacolanti l’adesione: paura, mancanza di tempo, problemi ad effettuare i test negli orari/sedi proposti e una scarsa conoscenza dei test di screening.</p>
  <p>Il remind telefonico per il pap-test ha portato ad un incremento dell’adesione (11,5%) e le giornate di recall per la mammografia ad un recupero dell’8,7% (n = 541) delle non aderenti.</p>
 </sec>
 <sec>
  <title>CONCLUSIONI</title>
  <p>La seconda chiamata per il programma di screening mammografico è stata estesa stabilmente a tutta la Regione. Il remind telefonico sarà proposto per tutte le donne alla prima chiamata per lo screening cervicale in tutta la Regione. L’organizzazione di incontri nell’ambito delle Aggregazioni Funzionali Territoriali è stata scelta come strumento di consolidamento dell’importante ruolo che le donne riconoscono ai MMG anche nei programmi regionali di screening oncologico.</p>
 </sec>
</abstract>

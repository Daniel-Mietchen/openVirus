<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le donne in gravidanza e i neonati presentano un rischio aumentato di contrarre varie malattie infettive, alcune delle quali vaccino-prevenibili. Lo studio mira a valutare le conoscenze e le attitudini delle donne puerpere alle raccomandazioni da parte dell’Organizzazione Mondiale della Sanità (OMS). Le stesse risultano recepite in Italia dal Ministero della Salute, sull’offerta della vaccinazione antinfluenzale e vaccinazione anti difterite-tetano-pertosse in gravidanza nonché sull’accertamento dello stato di suscettibilità nei confronti della rosolia nelle donne in età fertile.</p>
 </sec>
 <sec>
  <title>METODI</title>
  <p>La popolazione in studio è costituita da tutte le donne che hanno partorito nell’anno 2017 presso i tre Ospedali pubblici della città di Bari: l’A.O.U. Policlinico di Bari, l’Ospedale “Di Venere” e l’Ospedale S. Paolo. Utilizzando le schede di dimissione ospedaliera è stato selezionato mediante campionamento casuale semplice, un campione di convenienza di 250 donne. I dati sono stati raccolti, nel periodo gennaio-giugno 2018, mediante intervista telefonica nel corso della quale è stato somministrato un questionario, sviluppato dopo attenta analisi della letteratura di settore.</p>
 </sec>
 <sec>
  <title>RISULTATI</title>
  <p>Il campione in studio è costituito da 250 donne, con età media di 35,0 ± 5,9 anni (range = 18,0-47,0). A seguito del riscontro telefonico 145 (58,0%) donne hanno accettato di rispondere. 5/145 (3,4%) riportano il consiglio di eseguire il vaccino anti-influenzale, di cui 3/5 (60%) da parte del ginecologo. Solo 1/145 (0,7%; 95%CI = 0,5-71,6%) ha dichiarato di aver eseguito il vaccino anti-influenzale durante l’ultima gravidanza. 94/145 (64,8%) intervistate hanno dichiarato di aver effettuato prima della gravidanza il “rubeotest”. Tra le donne risultate suscettibili, a 7/18 (38,9%; 95%CI = 17,3-64,3%) è stata proposta la vaccinazione anti-rosolia: 4/7 (57,1%) hanno ricevuto tale indicazione dal Medico di Medicina Generale e 5/7 (71,4%; 95%CI = 29,0-96,3%) hanno deciso di eseguire la vaccinazione. Solo 1/145 (0,7%; 95%CI = 0,0-3,8%) tra le donne intervistate si è sottoposta a vaccinazione anti-dTap, consigliata dal Ginecologo. Le rimanenti 144 intervistate che non hanno eseguito il vaccino nella maggior parte dei casi (87,5%) non lo hanno fatto poiché non è stato raccomandato.</p>
 </sec>
 <sec>
  <title>CONCLUSIONI</title>
  <p>Lo studio conferma quanto già riportato in letteratura. Le basse coperture vaccinali nelle donne in gravidanza risultano legate ad una bassa percezione del rischio sia per quanto riguarda la salute della donna stessa sia per quanto riguarda la salute del nascituro e ad una scarsa informazione sull’argomento da parte degli operatori sanitari in termini di comunicazione con i futuri genitori.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La vaccinazione antitetanica, obbligatoria dal 1963, con coperture superiori al 90% ha fatto diminuire casi di tetano, passati dai 700 casi/anno degli anni ’60 agli attuali 50. Attualmente il tetano colpisce soprattutto gli anziani. Il tetano non è una malattia contagiosa e quindi coperture vaccinali elevate non consentono di ottenere l’”herd immunity”. Qui si descrive un caso di tetano insorto in una donna italiana a seguito della applicazione su ferita chirurgica di argilla quale rimedio “naturale” per favorirne la cicatrizzazione.</p>
 </sec>
 <sec>
  <title>CASE REPORT</title>
  <p>Nel marzo del 2018 è pervenuto al SISP della ASL ROMA 1 una notifica di sospetto tetano. La paziente si era ricoverata per la presenza di impotenza e dolore agli arti e disfagia L’anamnesi evidenziava una ferita chirurgica per recente intervento sulla quale ella aveva applicato degli impacchi di argilla. Durante il ricovero comparivano rigidità cervicale e trisma, la pz. non era a conoscenza del suo stato di immunizzazione contro il tetano. La diagnosi di tetano era effettuata su base clinica ed era iniziata terapia con Immunoglobuline specifiche e antibiotici. L’inchiesta effettuata ha evidenziato che la donna per il ritardo di cicatrizzazione della ferita chirurgica di intervento di mastectomia, a seguito della suppurazione di alcuni punti di sutura e conseguente deiscenza della ferita, consultava un medico che consigliava l’applicazione di Argilla Verde Ventilata, prodotto erboristico, cosmetico. Si rivolgeva per l’acquisto in una farmacia, dove il farmacista rifiutava la vendita evidenziando che si trattava di prodotto non sterile da usarsi esclusivamente su cute integra. Procedeva, quindi, all’acquisto in erboristeria del prodotto sfuso e procedeva all’applicazione sulla ferita.</p>
 </sec>
 <sec>
  <title>CONCLUSIONI</title>
  <p>Una ricerca su “Google” con le parole “ferite” e “argilla verde” ha prodotto il risultato di 112.000 pagine web che propongono l’argilla quale rimedio naturale per favorire la guarigione di ferite infette. Le schede informative e pubblicitarie dei prodotti erboristici a base di argilla ne sottolineano la valenza cosmetica per impacchi e infusioni su cute integra, sebbene in alcuni siti web di fornitori e produttori siano presenti ambiguità sul potere cicatrizzante e “antisettico” del prodotto. Il caso in questione certamente evidenzia che bassi livelli di health litteracy possano indurre a scelte sbagliate anche in presenza di circostanziate informazioni da parte di autorevoli professionisti sanitari, ma suggerisce anche la necessità di approfondire le caratteristiche microbiologiche di prodotti erboristici e cosmetici a base di argilla per porre maggiore enfasi alle controindicazioni e rafforzare i messaggi di allarme per l’uso su ferite aperte.</p>
 </sec>
</abstract>

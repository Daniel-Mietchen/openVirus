<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il progressivo invecchiamento della popolazione si accompagna a un aumento della fragilità nelle persone con più di 65 anni e di conseguenza a un maggior rischio di frattura di femore. Molti studi scientifici affermano come l’intervento chirurgico tempestivo e la presa in carico riabilitativa precoce nei pazienti con frattura di femore siano correlati alla riduzione della mortalità, dell’insorgenza di complicanze post operatorie e delle giornate di degenza ospedaliera. Lo scopo della ricerca è descrivere l’approccio organizzativo-gestionale individuato in Azienda USL di Modena per monitorare il percorso del paziente con frattura di femore nei quattro stabilimenti ospedalieri aziendali.</p>
 </sec>
 <sec>
  <title>MATERIALI E METODI</title>
  <p>La direzione operativa dell’Azienda USL di Modena ha definito, di concerto con i clinici, un percorso standardizzato di gestione del paziente con frattura di femore, prevedendo un approccio ortogeriatrico multidisciplinare. Le fasi del percorso sono monitorate sistematicamente attraverso indicatori di processo e di esito, tali indicatori sono stati discussi e condivisi con i clinici durante le sedute di budget di dipartimento. Per la presa in carico riabilitativa l’indicatore di riferimento si riferisce alla tempestività della presa in carico da parte del team riabilitativo entro le 48 ore dall’intervento chirurgico.</p>
 </sec>
 <sec>
  <title>RISULTATI</title>
  <p>I dati analizzati si riferiscono ai 12 mesi 2018 dei quattro ospedali aziendali. L’analisi ha rilevato che i tempi medi di presa in carico riabilitativa dopo intervento chirurgico variano da 2 giorni e mezzo a più di 4 giorni. La percentuale di pazienti presi in carico entro le 48 ore varia dal 38% al 66%, con una media complessiva per i quattro stabilimenti del 58,5%.</p>
 </sec>
 <sec>
  <title>CONCLUSIONI</title>
  <p>Dalla condivisione con gli operatori sanitari del monitoraggio degli indicatori sono emerse alcune criticità nel percorso assistenziale, tra le quali la mancanza di presa in carico riabilitativa precoce. Questa problematica ha spinto la direzione operativa a organizzare un audit clinico specifico su un campione significativo di cartelle cliniche nei quattro stabilimenti aziendali. L’audit avrà l’obiettivo di indagare le fasi e le tempistiche del percorso riabilitativo del paziente operato di frattura di femore. L’analisi dei risultati dell’audit permetteranno di prendere specifiche decisioni organizzative per migliorare la tempestività della presa in carico riabilitativa.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La coltivazione di frutta e verdura richiede elevati volumi di acqua e fertilizzanti. Oggi le risorse idriche scarseggiano, anche a causa dei cambiamenti climatici, mentre la produzione di fertilizzanti richiede grandi quantità di risorse non rinnovabili come il fosforo. Il progetto TOMRES è stato finanziato dall’Unione Europea nell’ambito del programma Horizon 2020 (contratto n. 727929) e coinvolge 25 enti da 10 Paesi europei per una durata complessiva di 42 mesi. Lo scopo del progetto è di aumentare la tolleranza del pomodoro alla combinazione di stress idrici e nutrizionali e di migliorare l’efficienza di utilizzo di acqua e fertilizzanti, trovando soluzioni che salvaguardino le produzioni e che garantiscano la sostenibilità ambientale.</p>
 </sec>
 <sec>
  <title>MATERIALI E METODI</title>
  <p>I metodi messi in campo per raggiungere l’obiettivo del progetto TOMRES sono moltissimi, articolati e anche molto diversi tra loro. Si va dall’identificare le linee di pomodori più tolleranti agli stress combinati nell’ambito di 10.000 diversi genotipi, ad individuare i caratteri genetici che conferiscono una maggiore resilienza, a migliorare la conoscenza dei processi fisiologici e molecolari che vengono attivati nel pomodoro in seguito all’induzione di stress, fino alla progettazione e ottimizzazione di strategie colturali per aumentare la tolleranza allo stress. Parte integrante del progetto è la valutazione dell’impatto ambientale dei nuovi genotipi individuati e delle nuove modalità di coltivazione adottate e dei possibili rischi per la popolazione. A questo scopo verranno raccolti campioni di suolo durante le prove di coltivazione in campo prima del trapianto delle piante di pomodoro selezionate e dopo la raccolta. Previa opportuna estrazione i campioni di suolo verranno analizzati per valutare la lisciviazione di Azoto e Fosforo, la presenza di alcuni batteri indicatori di inquinamento fecale e le conte batteriche totali a 28°C, 37°C e 22°C. Verranno anche effettuati alcuni saggi ecotossicologici su tre organismi test per valutare l’impatto sulle risorse idriche.</p>
 </sec>
 <sec>
  <title>RISULTATI</title>
  <p>I risultati attesi consentiranno di verificare l’eventuale impatto ambientale dei genotipi selezionati e delle modalità di coltivazione introdotte anche con possibili effetti sulle principali matrici ambientali connesse alla coltivazione del pomodoro (es acqua) ed una eventuale ricaduta finale sulla salute umana.</p>
 </sec>
 <sec>
  <title>CONCLUSIONI</title>
  <p>A conclusione del Progetto TOMRES i ricercatori, le industrie e gli agricoltori potranno avere a disposizione importanti informazioni sull’impatto ambientale del pomodoro resiliente frutto del lavoro del progetto inquadrando i risultati finali anche in un contesto di protezione della Salute Pubblica oltre che di agricoltura ecosostenibile.</p>
 </sec>
</abstract>

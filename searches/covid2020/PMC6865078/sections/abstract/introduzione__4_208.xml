<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La Società Italiana di Pediatria, come altre associazioni pediatriche, raccomanda di evitare l’uso di dispositivi digitali (DD) nei bambini fino ai 2 anni di vita e di limitare l’uso a un’ora al giorno per bambini di età compresa tra 2 e 5 anni. Alla luce di queste linee guida, lo scopo di questo studio è di indagare la percezione del rischio nella popolazione generale e l’uso dei DD nei bambini in età prescolare.</p>
 </sec>
 <sec>
  <title>MATERIALI E METODI</title>
  <p>Uno studio trasversale su 3115 soggetti italiani, genitori e non genitori, è stato condotto attraverso un sondaggio online. I genitori hanno risposto alle domande sull’uso dei DD relativo ai propri figli. I fattori potenzialmente predittivi dell’uso dei DD nei bambini in età prescolare sono stati valutati mediante un’analisi multivariata.</p>
 </sec>
 <sec>
  <title>RISULTATI</title>
  <p>Complessivamente il 74% del campione ritiene che l’uso dei DD da parte di bambini in età prescolare sia un rischio per la salute.</p>
  <p>I rischi, quali irritazioni oculari (83%) o disturbi del sonno (65%), sono maggiormente percepiti rispetto ai benefici, come comunicare con parenti lontani (47%) e imparare parole nuove (40%).</p>
  <p>I genitori di bambini in età prescolare rappresentano il 74% di tutti i genitori (n = 1869). Il 56% dei genitori che hanno bambini di età tra 0 e 2 anni, ritiene che non sia corretto l’uso dei DD nei bambini così piccoli, tuttavia il 25% di essi ne consente l’utilizzo ai propri figli. Il tempo medio di utilizzo riportato è di 63 ± 57 minuti.</p>
  <p>Tra i genitori che hanno anche bambini tra i 2 e i 5 anni, l’89% pensa che sia corretto l’uso dei DD fino ad un massimo di un’ora al giorno per bambini in tale fascia di età. Tuttavia, il 58% di essi consente ai propri figli di usarlo per più di un’ora (tempo medio di utilizzo riportato: 61 ± 52 minuti).</p>
  <p>I genitori disoccupati, con un basso livello di istruzione, con più di un figlio e con figli di almeno 3 anni, sono più inclini a consentire l’uso di DD ai propri figli.</p>
 </sec>
 <sec>
  <title>CONCLUSIONI</title>
  <p>Lo studio ha consentito di rilevare una discrepanza tra la percezione del rischio e l’atteggiamento effettivo dei genitori relativo all’uso di DD nei bambini. Considerando l’ampio utilizzo dei DD negli adulti, e di conseguenza nei bambini, particolare attenzione deve essere rivolta a tale problema da parte della Sanità Pubblica. Sarebbe auspicabile incrementare interventi di divulgazione-sensibilizzazione che guidino a un utilizzo consapevole di questi dispositivi.</p>
 </sec>
</abstract>

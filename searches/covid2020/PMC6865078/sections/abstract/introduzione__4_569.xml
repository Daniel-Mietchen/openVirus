<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Piano Nazionale Prevenzione Vaccinale 2017-2019 (PNPV) pone particolare attenzione alla vaccinazione dei soggetti adulti, ovvero di coloro che hanno fattori di rischio legati alla presenza di patologie croniche e dei soggetti in età avanzata, identificando le vaccinazioni raccomandate per le categorie a rischio (età, patologia concomitanti, esposizione professionale, eventi occasionali) e definendo gli obiettivi di copertura vaccinale per gli anni 2018-2020. Ciononostante, l’adesione consapevole alla vaccinazione negli adulti/anziani e nei soggetti a rischio in Italia è lontana dai valori di copertura previsti. Il Dipartimento di Scienze della Salute dell’Università degli Studi di Firenze presenta un progetto volto a supportare gli Operatori Sanitari (OS) e/o il soggetto/paziente nell’identificare le vaccinazioni raccomandate per la propria specifica condizione, in accordo con quanto suggerito dalle linee-guida e dalle Società Scientifiche.</p>
 </sec>
 <sec>
  <title>MATERIALI E METODI</title>
  <p>Partendo da un’analisi di contesto condotta nella letteratura scientifica e sul web vengono identificate le principali cause della scarsa adesione alla vaccinazione da parte degli adulti, le fonti di informazione e promozione della vaccinazione e gli strumenti disponibili.</p>
 </sec>
 <sec>
  <title>RISULTATI</title>
  <p>L’analisi di contesto ha indentificato una serie di fattori quali: la scarsa conoscenza delle raccomandazioni e dei benefici derivanti dalle vaccinazioni, vecchie e nuove, da parte di molti OS, medici generalisti (MMG) e/o specialisti (Diabetologo, Pneumologo, Infettivologo, Ginecologo, Medico del Lavoro ecc.) coinvolti nella cura e gestione dei pazienti; la difficoltà da parte di molti OS di indentificare, per ciascun individuo, le vaccinazioni raccomandate in funzione dello specifico livello di rischio e quelle eventualmente mancanti; la scarsa consapevolezza dei soggetti del proprio livello di rischio e dei vantaggi della prevenzione vaccinale; la mancanza di strumenti informatici a disposizione dell’utenza volti a definire le vaccinazioni raccomandate in base ai fattori di rischio del soggetto. Tali premesse supportano dunque la prosecuzione del progetto mediante lo sviluppo di un algoritmo digitale che, sulla base delle caratteristiche del singolo individuo (età, presenza o meno di alcuni fattori di rischio, stili di vita, ecc.), consenta all’OS e/o al soggetto/paziente stesso di ricavare un piano personalizzato delle vaccinazioni raccomandate, con relativo razionale.</p>
 </sec>
 <sec>
  <title>CONCLUSIONI</title>
  <p>La vaccinazione dell’adulto costituisce uno dei principali obiettivi futuri per la Sanità Pubblica italiana. Ad oggi diverse barriere concettuali ed operative impediscono il raggiungimento di ragionevoli coperture vaccinali in questo target di popolazione. Iniziative congiunte tra diverse tipologie di OS, con la 
   <italic>governance</italic> degli igienisti, potranno contribuire a superare tali barriere, specialmente se supportate da utili e semplici strumenti operativi.
  </p>
 </sec>
</abstract>

<?xml version="1.0" encoding="UTF-8"?>
<abstract>
 <p>Il corretto impiego del movimento quale strumento di contrasto alla sedentarietà e di promozione della salute nei programmi di Sanità Pubblica costituisce un obiettivo ambizioso e complesso che può essere raggiunto non solo attraverso la sensibilizzazione e l’educazione dei cittadini riguardo ai benefici derivanti dalla pratica di attività motorie, ma anche attraverso imprescindibili interventi a livello sociale, economico e politico che ne rendano possibili l’implementazione, la conduzione e la fruizione. La promozione dell’attività fisica deve pertanto essere una priorità condivisa dalle politiche sanitarie e sociali, mediante un approccio intersettoriale e multidisciplinare.</p>
 <p>Il laureato in Scienze Motorie rappresenta in tale ambito una figura chiave su cui la Sanità Pubblica oggi è sempre più spesso chiamata a investire per il raggiungimento di molteplici obiettivi di salute.</p>
 <p>Il D Lgs n.78/1998 ha istituito il Corso di laurea in Scienze delle attività Motorie e sportive (Classe 33), con l’obiettivo di formare operatori idonei 
  <italic>“alla comprensione, alla progettazione, alla conduzione di attività motorie a carattere educativo, ludico o sportivo, compensativo-adattativo-preventivo”</italic>. Con il sopraggiunto ordinamento universitario (DM 270/2004), il percorso di studi in Scienze Motorie si è arricchito di tre Corsi di Laurea Magistrale, con indirizzo specifico e diversificato: 
  <italic>“Scienze e Tecniche delle Attività Motorie Preventive e Adattate</italic> (LM67); 
  <italic>“Scienze e Tecniche dello Sport”</italic> (LM68); 
  <italic>“Organizzazione e Gestione dei Servizi per lo sport e le attività Motorie”</italic> (LM47).
 </p>
 <p>Il laureato in Scienze Motorie (LSM) rappresenta una figura professionale con competenze peculiari, frutto di un percorso formativo assolutamente esclusivo che prevede insegnamenti di ambito bio-medico, psico-pedagogico ed economico-giuridico oltre a quelli specifici delle discipline motorio-sportive. È il professionista che si occupa di promuovere, diffondere ed educare alla corretta pratica motoria, con l’obiettivo di contribuire al benessere psico-fisico (prevenzione primaria), concorrere al miglioramento (prevenzione secondaria) e al mantenimento dello stato di salute (prevenzione terziaria) dei soggetti di ogni età e condizione, comprese quelle della vulnerabilità, della disabilità e del disagio sociale.</p>
 <p>Il LSM costituisce una risorsa fondamentale per la Sanità Pubblica, in quanto professionista in grado di valorizzare gli effetti positivi dell’attività fisica per la salute, declinandola in modo appropriato a diversi contesti e distinti destinatari. Il suo ruolo di educatore all’interno delle strategie di promozione della salute è ormai ampiamente riconosciuto ed in via di certificazione da parte di Enti internazionali.</p>
 <p>Sempre più cogente risulta pertanto l’inserimento di tale professionista nei team multidisciplinari che operano nell’ambito dell’Educazione-Promozione della Salute ed in collaborazione/continuità con il SSN, in particolare con i Dipartimenti di Prevenzione e i Distretti Sanitari, per una più efficace presa in carico globale del cittadino.</p>
</abstract>

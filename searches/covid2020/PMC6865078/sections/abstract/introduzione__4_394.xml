<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’antimicrobico-resistenza (AMR) rappresenta, ad oggi, un problema di elevato impatto globale, per il quale sono necessarie urgenti azioni di contrasto e controllo. L’aumento della resistenza è principalmente dovuto ad un uso inappropriato e/o elevato di antibiotici, soprattutto in ambito comunitario. Nell’ambito delle attività del Piano Regionale della Prevenzione 2014-2018 della Regione Molise, è stato valutato il consumo di antibiotici a livello territoriale e ospedaliero nel periodo 2014-2017, al fine di valutare le dimensioni del fenomeno nel contesto locale.</p>
 </sec>
 <sec>
  <title>MATERIALI E METODI</title>
  <p>Il consumo per classe di antibiotici, secondo il sistema di classificazione Anatomico, Terapeutico e Chimico per uso sistemico (ATC gruppo J01), è stato misurato in termini di 
   <italic>Defined Daily Dose</italic> (DDD, Dose definita giornaliera). In particolare, il consumo territoriale è stato espresso come DDD/1.000 abitanti die, mentre quello ospedaliero come DDD/1.000 ricoveri in regime ordinario e DDD/1.000 giornate di degenza in regime ordinario.
  </p>
 </sec>
 <sec>
  <title>RISULTATI</title>
  <p>Nel 2017, è stato osservato un consumo a livello comunitario di antibiotici (21,1 DDD/1.000 abitanti die) in diminuzione rispetto agli anni precedenti (22,1 nel 2016; 23,7 nel 2015; 24,5 nel 2014). Il consumo più elevato è stato evidenziato per la classe “Associazione di penicilline, inclusi inibitori delle beta-lattamasi” (8,4 DDD/1.000 abitanti) e per il principio attivo ‘Amoxicillina+inibitori enzimatici’.</p>
  <p>A livello ospedaliero, il consumo in relazione ai ricoveri in regime ordinario, risultato pari a 2.684,6 DDD/1.000 ricoveri, è invece risultato in aumento nel 2017 rispetto agli anni precedenti (2.654,9 nel 2016; 2.573,2 nel 2015; 2.453,08 nel 2014). Nel 2017, il consumo ospedaliero è stato più elevato anche in relazione alle giornate di degenza in regime ordinario (353,4 DDD/1.000 giornate di degenza) rispetto a 325,1 nel 2016; 319,0 nel 2015; 307,1 nel 2014.</p>
 </sec>
 <sec>
  <title>CONCLUSIONI</title>
  <p>Lo studio ha evidenziato che nel 2017 il consumo di antibiotici in ambito comunitario in Molise è in linea con le stime europee disponibili per lo stesso anno dall’European Centre for Disease Prevention and Control (21,8 DDD; range 10,1-33,6) e leggermente più basso rispetto alla media nazionale (23,4 DDD). Il monitoraggio del consumo di antibiotici, sia in ambito comunitario, sia a livello ospedaliero consente di migliorare l’appropriatezza prescrittiva e di ridurre il rischio legato all’AMR. Pertanto, lo sviluppo di interventi coordinati per misurare e migliorarne il consumo rappresenta l’elemento centrale dei programmi di “antimicrobial stewardship” a tutti i livelli, che indirizzino verso la priorità di un uso responsabile, soprattutto di antimicrobici ad ampio spettro ed ultima linea.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’acqua è un importante veicolo di trasmissione di numerose malattie. I controlli effettuati per garantirne la sicurezza microbiologica permettono di tutelare la salute dei cittadini (D. Lgs 31/2001), tuttavia possono non essere completamente efficaci nella rilevazione di forme “vitali ma non coltivabili” (VBNC) indotte da trattamenti di disinfezione. Per contro, i metodi di rilevazione in PCR risultano positivi anche in presenza di batteri non vitali. L’obiettivo di questo studio è stato quello di valutare l’applicabilità di un metodo di viability PCR che impiega un intercalante a base di propidio-monoazide (PMAxx), e le possibili criticità, nell’identificazione molecolare di cellule vitali di 
   <italic>P. aeruginosa</italic>, in seguito ad inattivazione con due comuni metodi di disinfezione: cloro e calore.
  </p>
 </sec>
 <sec>
  <title>MATERIALI E METODI</title>
  <p>
   <italic>P. aeruginosa</italic> ATCC 27853 (10
   <sup>6</sup> CFU totali) è stato sottoposto a disinfezione mediante ipoclorito di sodio (5 ppm) o calore (58°C) per 1 h. La vitalità è stata determinata in parallelo mediante: (a) piastraggio su Pseudomonas Agar Base; (b) colorazione vitale con propidio ioduro e acridine orange seguita da osservazione microscopica in fluorescenza; (c) trattamento con PMAxx, successiva fotoattivazione, estrazione del DNA e real-time PCR specie specifica (viability PCR). Alcune prove sono state ripetute con un ceppo di 
   <italic>Escherichia coli</italic>.
  </p>
 </sec>
 <sec>
  <title>RISULTATI</title>
  <p>La capacità di discriminazione tra microrganismi vitali o meno offerta dal metodo di viability PCR si basa sul criterio dell’integrità di membrana, che risulta compromessa nei batteri uccisi. In questo studio il trattamento con intercalante è stato in grado di inibire, anche se non completamente, l’amplificazione del DNA dei microrganismi non vitali, permettendo comunque la discriminazione, a parità di concentrazione, tra microrganismi vivi e inattivati con entrambi i metodi di disinfezione (delta Ct). È stato anche possibile identificare microrganismi vivi presenti in un elevato background di morti (1:100). Tuttavia si è osservato un effetto aspecifico di inibizione di amplificazione anche sulle cellule vitali, sia di 
   <italic>P. aeruginosa</italic> che di 
   <italic>E. coli</italic>, facendo ipotizzare una possibile permeabilità di membrana al propidio indipendente dalla specie batterica. Le prove in microscopia hanno confermato tale ipotesi.
  </p>
 </sec>
 <sec>
  <title>CONCLUSIONI</title>
  <p>L’uso del PMAxx risulta essere sicuramente efficace nella discriminazione tra cellule vitali o meno, ma poco specifico perché determina inibizione anche nelle vive.</p>
  <p>Ciò potrebbe dipendere dallo stato fisiologico dei batteri utilizzati per le prove 
   <italic>in vitro</italic>.
  </p>
  <p>La diffusione delle applicazioni della viability PCR nella routine diagnostica è limitata da alcune criticità e richiede pertanto ulteriori studi per standardizzare il sistema e trovare le condizioni più appropriate per un’efficace discriminazione.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nella Regione Emilia-Romagna, il calo delle coperture vaccinali che ha interessato soprattutto i bambini nei primi anni di vita già a partire dal 2010, e che ha raggiunto il suo apice negativo nel 2016, è coinciso con un preoccupante aumento d’incidenza della pertosse nei primi quattro mesi di vita (66% dei casi concentrati in questa fascia d’età nel periodo 2008-2016) e con il decesso di una neonata nel 2015.</p>
  <p>Le evidenze scientifiche e le esperienze provenienti da altri Paesi sull’opportunità di vaccinare la donna contro la pertosse durante il terzo trimestre di gravidanza per proteggere il bambino nei primi mesi di vita sono state accolte dal PNPV 2017-2019 che ha riconosciuto questa pratica come lo strumento fondamentale per ridurre l’incidenza della pertosse e le complicanze correlate in questa fascia d’età.</p>
 </sec>
 <sec>
  <title>MATERIALI E METODI</title>
  <p>Il Servizio Prevenzione Collettiva e Sanità Pubblica della Regione Emilia-Romagna, attraverso la DGR 427/2017, ha introdotto localmente le indicazioni del PNPV.</p>
  <p>È stata sviluppata una campagna informativa rivolta alle donne, attraverso la realizzazione di manifesti e flyer, che nel corso del 2019 saranno tradotti nelle principali lingue parlate dalle comunità straniere residenti, inseriti nella cartella che accompagna la gravidanza, esposti nei principali setting sanitari frequentati dalle donne gravide e pubblicati nella pagina web di ER-Salute dedicata alle vaccinazioni.</p>
  <p>Diffusamente a livello territoriale sono stati avviati percorsi di formazione rivolti a ginecologi e ostetriche che rappresentano le figure fondamentali per il coinvolgimento delle donne in gravidanza, per garantirne la sensibilizzazione e, in alcuni contesti, la presa in carico.</p>
 </sec>
 <sec>
  <title>RISULTATI</title>
  <p>Rispetto ai 30.134 parti, registrati in Regione nel 2018, sono state vaccinate 7.165 donne, pari al 23,8%; alcune realtà appartenenti all’area romagnola si sono avvicinate e addirittura, come nel caso di Cesena, hanno superato il 50% di copertura, risultato raggiunto anche grazie ad una tradizione consolidata di forte collaborazione tra i Servizi di Sanità Pubblica e la rete dei Consultori Familiari.</p>
 </sec>
 <sec>
  <title>CONCLUSIONI</title>
  <p>Le coperture vaccinali raggiunte nel primo anno completo di applicazione della DGR sono un incoraggiante segnale di sensibilità dei Servizi operanti sul territorio e delle donne in gravidanza nei confronti di una vaccinazione fondamentale per la protezione del nascituro.</p>
  <p>I prossimi obiettivi della Regione sono quelli di raggiungere il 50% di copertura nel 2019 ed il 60% nel 2020.</p>
  <p>La maggiore integrazione dei Servizi di Sanità Pubblica e della rete dei Consultori Familiari sarà uno degli strumenti principali per raggiungere tali obiettivi, come dimostrato dall’esperienza romagnola.</p>
 </sec>
</abstract>

<?xml version="1.0" encoding="UTF-8"?>
<abstract>
 <p>L’antimicrobico-resistenza (AMR) è stata inclusa dall’Organizzazione Mondiale della Sanità (OMS) tra le dieci minacce per la Sanità pubblica che influenzano l’assistenza sanitaria, la prevenzione e l’efficace trattamento delle infezioni. Le Infezioni Correlate all’Assistenza (ICA) costituiscono una delle maggiori sfide per la sicurezza del paziente in tutto il mondo e spesso il problema è ulteriormente complesso a causa dell’AMR. L’emergenza dell’AMR è infatti un problema globale, che può essere controllato solo mediante un’attiva collaborazione tra gli 
  <italic>stakeholders</italic> a livello nazionale e internazionale. Il controllo dell’AMR si basa su quattro pilastri principali: 1) la sorveglianza (delle infezioni, delle resistenze e del consumo di antimicrobici); 2) le strategie di prevenzione e controllo dell’infezione e della trasmissione dell’AMR (IPC, 
  <italic>Infection, Prevention and Control</italic>); 3) la 
  <italic>stewardship</italic> antimicrobica; e la 4) ricerca e sviluppo. I quattro pilastri sono necessari per definire il problema (ricerca e sorveglianza) e per risolverlo (IPC e 
  <italic>stewardship</italic> antimicrobica).
 </p>
 <p>Tra i diversi fattori implicati nel determinismo dell’AMR riveste un particolare ruolo l’utilizzo eccessivo e inappropriato di antimicrobici nell’uomo e negli animali, in particolare in quelli utilizzati per la produzione alimentare. L’OMS e le Istituzioni nazionali e internazionali interessate, stanno lavorando in questi settori, con un approccio 
  <italic>One Health</italic>, per attuare un 
  <italic>Global action plan</italic> per contrastare l’AMR aumentando la conoscenza e la consapevolezza, riducendo le infezioni e incoraggiando ad un uso prudente degli antimicrobici.
 </p>
 <p>Le recenti stime europee confermano che, tra tutte le infezioni sorvegliate dall’
  <italic>European Centre for Disease Prevention and Control</italic> (ECDC), le ICA rappresentano quelle con il più elevato 
  <italic>burden</italic> nella popolazione europea; in particolar modo in Italia rispetto agli altri Paesi europei è elevato il 
  <italic>burden</italic> delle infezioni dovute e microrganismi resistenti agli antibiotici: anche se si considera la sua popolazione numerosa e in invecchiamento, circa un terzo delle morti dovute a infezioni da batteri resistenti agli antibiotici si verificano in Italia.
 </p>
 <p>Per contrastare tale fenomeno, nel 2017, in Italia è stato approvato il Piano Nazionale di Contrasto dell’Antimicrobico-Resistenza (PNCAR) 2017-2020 e sono state avviate le attività per la sua implementazione.</p>
 <p>Il Gruppo Italiano di Studio di Igiene Ospedaliera (GISIO) della Società Italiana di Igiene, Medicina Preventiva e Sanità Pubblica (SItI) è da tempo attivamente impegnato nella realizzazione di diverse attività relative ai temi del PNCAR. Infatti, il GISIO in rappresentanza della SItI, nel Gruppo tecnico di coordinamento, monitoraggio e aggiornamento del PNCAR, collabora alle attività del PNCAR e ha fissato come obiettivi specifici per il biennio 2019-2020: i) la prosecuzione dei progetti di sorveglianza delle ICA già inclusi nel PNCAR e l’avvio di attività di sorveglianza attiva prospettica delle ICA nelle unità di terapia intensiva neonatale con la proposta di un 
  <italic>network</italic> e l’adozione di un protocollo europeo; ii) la collaborazione per l’implementazione del PNCAR e il suo monitoraggio; iii) l’individuazione delle priorità per la proposta di Linee guida per la prevenzione e controllo delle ICA e per l’uso corretto degli antibiotici, e iv) la partecipazione alle iniziative di comunicazione sui temi del Piano.
 </p>
 <p>La sorveglianza delle ICA è considerata un’attività essenziale per migliorare la qualità dei servizi sanitari, dotando i servizi sanitari delle informazioni, linee guida e strumenti utili a gestire efficacemente il rischio di ICA e l’AMR e a monitorare il livello di realizzazione dei programmi di controllo. Un importante contributo alle conoscenze nell’ambito della sorveglianza per monitorare il fenomeno delle ICA e dell’AMR e l’efficacia delle azioni intraprese deriva dagli studi implementati dal GISIO-SItI nelle aree assistenziali a più elevato rischio tra le quali le terapie intensive e le chirurgie.</p>
 <p>La rete SPIN-UTI - Sorveglianza Prospettica delle Infezioni Nosocomiali nelle Unità di Terapia Intensiva - del GISIO, è stata istituita nel 2005 contribuendo ad alimentare la rete di sorveglianza europea 
  <italic>HAI-Net ICU</italic> con i primi dati italiani sulle ICA nelle UTI. Le UTI del 
  <italic>network</italic> SPIN-UTI fin dalla prima edizione del progetto, utilizzano protocolli e definizioni standardizzate e validate che forniscono quindi indicatori di riferimento per confronti intra- e inter-ospedalieri nazionali e internazionali. Il progetto SPIN-UTI utilizza un protocollo basato su quello 
  <italic>patient-based</italic> dell’ECDC per la misura dei tassi di ICA, stratificati per rischio, della frequenza dei profili di resistenza agli antibiotici dei microrganismi associati, dei consumi di antibiotici e degli indicatori di struttura e di processo per la prevenzione e controllo delle ICA e dell’AMR, nonché per l’identificazione dei fattori associati ad un maggior rischio di ICA per poter indirizzare le strategie di controllo e prevenzione. In particolare, dal 2016, vengono rilevati gli indicatori, identificati e valutati da un 
  <italic>panel</italic> di esperti europei e inclusi nel protocollo ECDC, relativi alla prevenzione delle ICA e alle pratiche di 
  <italic>antimicrobial stewardship</italic>. Tali indicatori sono relativi ai seguenti 
  <italic>topics</italic>: i) igiene delle mani: consumo di soluzione alcolica nelle UTI; ii) 
  <italic>staff</italic> delle UTI: rapporto infermieri/pazienti e rapporto operatori socio sanitari/pazienti; iii) a
  <italic>ntimicrobial stewardship</italic>: revisione sistematica, dopo 24-72 ore, della prescrizione di antimicrobici; iv) prevenzione delle polmoniti associate ad intubazione (IAP): livello di 
  <italic>compliance</italic> alle pratiche relative alla posizione del paziente, al controllo della pressione della cuffia e alla decontaminazione orale; v) prevenzione delle CLABSI, infezioni del torrente ematico associate a catetere venoso centrale (CVC): livello di 
  <italic>compliance</italic> alle pratiche di gestione del CVC. Un ulteriore obiettivo del progetto, da realizzare mediante la realizzazione di un’indagine ad 
  <italic>hoc</italic> dal titolo: “Indagine sulle pratiche di prevenzione e controllo delle ICA nelle UTI”, rivolta ai responsabili per il progetto SPIN-UTI che lavorano nelle UTI partecipanti, è la valutazione delle pratiche di contrasto alle ICA adottate nelle UTI partecipanti, quali, tra le altre, lo 
  <italic>screening</italic> con colture di sorveglianza, l’isolamento dei pazienti, il 
  <italic>cohorting</italic> dello staff, l’utilizzo di 
  <italic>device</italic> monouso e i metodi per il monitoraggio della qualità dell’aria e delle superfici nelle UTI.
 </p>
 <p>Il progetto SPIN-UTI inoltre, integra i dati della sorveglianza 
  <italic>patient-based</italic> con la rilevazione delle resistenze dei microrganismi associati a ICA e dei consumi di antimicrobici in UTI, così come rilevati dal Servizio Farmaceutico, in densità di utilizzo di antimicrobici (AD, 
  <italic>antimicrobial density</italic>, ovvero DDD/1000 giorni degenza).
 </p>
 <p>Le Infezioni del Sito Chirurgico (ISC) sono, a livello globale, tra le ICA più frequenti. Dal 2010, il GISIO-SItI ha condotto diverse edizioni di studi di sorveglianza delle ISC in interventi di artroprotesi (due edizioni del Progetto Infezioni del Sito Chirurgico in Interventi di Artroprotesi, ISChIA) e in altre tipologie di interventi chirurgici ad elevato rischio di infezione (Progetto ISC-GISIO). Tali progetti integrano la sorveglianza delle ISC a quella della Profilassi Antibiotica Perioperatoria (PAP) e della 
  <italic>compliance</italic> alle Linee Guida per la PAP, allo scopo di indagare sull’appropriatezza prescrittiva e per l’identificazione dei fattori di rischio e le aree di intervento. Inoltre, nell’ambito del progetto ISChIA è stata inclusa la raccolta dei dati relativi alle caratteristiche strutturali della sala operatoria e alla carica microbica dell’aria.
 </p>
 <p>Nell’ambito del movimento 
  <italic>Choosing wisely</italic>, l’Associazione Nazionale Medici delle Direzioni Ospedaliere (ANMDO) e la SItI, con il progetto “
  <italic>Choosing wisely</italic> - Igiene ospedaliera”, hanno individuato cinque pratiche ad elevato rischio di inappropriatezza da dismettere: l’utilizzo dei guanti monouso in sostituzione dell’igiene delle mani, l’utilizzo della soluzione idroalcolica per il lavaggio delle mani, la somministrazione anticipata della PAP e la sua eccessiva durata, l’ingiustificata apertura delle porte delle sale operatorie e la mancata segnalazione nella lettera di dimissione o documento di trasferimento della positività per microrganismi 
  <italic>alert</italic> dei pazienti. Il valore aggiunto del progetto ANMDO-SItI “
  <italic>Choosing wisely</italic>-Igiene ospedaliera” è quello del monitoraggio delle pratiche identificate come inappropriate e della promozione delle 
  <italic>best-practice</italic> associate.
 </p>
 <p>Il GISIO-SItI inoltre, insieme alla Società Italiana Multidisciplinare per la Prevenzione delle Infezioni nelle Organizzazioni Sanitarie (SIMPIOS) è promotore del Progetto MultiSocietario Italiano sul Controllo dell’Antimicrobico Resistenza (MuSICARe) che ha già coinvolto 31 Società scientifiche e che ha come obiettivo principale quello di porre all’attenzione della comunità scientifica e delle Società Scientifiche italiane il problema del controllo e della prevenzione dell’AMR nel nostro Paese, attraverso la formazione di un vasto gruppo di lavoro multisocietario che permetta la costruzione di una rete di per mettere in atto strategie efficaci per il contrasto all’AMR.</p>
 <p>Le esperienze del GISIO in tema di contrasto delle ICA e dell’AMR contribuiscono al miglioramento della qualità dell’assistenza sanitaria attraverso le principali attività considerate i pilastri fondamentali, dalla sorveglianza alla ricerca, alle pratiche di prevenzione e controllo delle infezioni e dell’AMR. Affrontare e contrastare efficacemente le ICA e l’AMR non è un compito semplice ed è pertanto necessario un impegno continuo a tutti i livelli locale, nazionale e internazionale per ridurre questa importante minaccia per la sanità pubblica.</p>
</abstract>

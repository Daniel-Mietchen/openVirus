<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’incidenza delle Legionellosi risulta globalmente in incremento per molteplici ragioni, tra cui il miglioramento della capacità diagnostica, l’invecchiamento della popolazione, i cambiamenti climatici. La ricerca della fonte di contagio viene effettuata considerando il periodo di incubazione (2-10 giorni prima dei sintomi). Tuttavia, la complessità clinica rende talora difficoltoso stabilire l’esordio sintomatologico ed i frequenti accessi ospedalieri possono complicare la storia del paziente.</p>
  <p>In questo contesto emerge l’importanza della tipizzazione dei ceppi ambientali che, tramite confronto con gli isolati clinici, può facilitare l’identificazione delle fonti.</p>
  <p>Nello studio abbiamo analizzato ceppi di 
   <italic>Legionella</italic> isolati nel tempo nel Policlinico di Modena mediante tipizzazione molecolare e confronto dei profili genetici.
  </p>
 </sec>
 <sec>
  <title>MATERIALI E METODI</title>
  <p>Nel decennio 2009-2019, l’Ospedale, nell’ambito del piano di sorveglianza e controllo della contaminazione idrica da 
   <italic>Legionella</italic>, ha effettuato periodici campionamenti. Su una selezione di ceppi di 
   <italic>L. pneumophila</italic> isolati nel tempo, è stata effettuata una analisi di tipizzazione molecolare con le metodiche RAPD-PCR, AP-PCR, rep-PCR e Sequence-Based Typing, per individuare e confrontare i profili genotipici. Questi profili genotipici sono stati confrontati con quelli ottenuti dal materiale respiratorio di tre pazienti con polmonite da 
   <italic>Legionella</italic> di sospetta origine nosocomiale, ricoverati tra aprile e maggio 2018.
  </p>
 </sec>
 <sec>
  <title>RISULTATI</title>
  <p>Durante il decennio in esame, la maggior parte dei campioni idrici prelevati nel Policlinico sono risultati legionella-free. L’analisi di genotipizzazione dei ceppi di 
   <italic>L. pneumophila</italic> sierogruppo 1 ha individuato un unico Sequence Type (ST 1) e un alto grado di similarità tra i ceppi isolati sia nel corpo centrale sia nei padiglioni periferici dell’ospedale.
  </p>
  <p>Dai tre pazienti con Legionellosi sono stati isolati ceppi di 
   <italic>L. pneumophila</italic> sierogruppo 1, con profili SBT diversi tra loro e da quello ospedaliero storico. Le indagini ambientali effettuate in ospedale in concomitanza dei casi di Legionellosi sono risultate negative.
  </p>
 </sec>
 <sec>
  <title>CONCLUSIONI</title>
  <p>L’analisi molecolare dei ceppi ambientali ha documentato la persistenza nel tempo di legionelle con un alto grado di similarità tra loro, indipendentemente dal sistema di disinfezione adottato nei diversi edifici dell’ospedale.</p>
  <p>Lo studio descrive un sospetto cluster nosocomiale, in cui, a fronte di analisi ambientali negative, la presenza di una ceppoteca storica ha permesso di escludere che si trattasse di germi di origine ospedaliera. In pazienti complessi, in cui la sintomatologia può essere atipica o sfumata, l’utilizzo di metodiche di genotipizzazione molecolare costituisce un ausilio indispensabile per valutare la reale fonte del contagio.</p>
 </sec>
</abstract>

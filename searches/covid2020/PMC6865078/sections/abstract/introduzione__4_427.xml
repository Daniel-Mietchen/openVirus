<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nel 2018 l’Italia ha registrato un numero di casi umani confermati di malattia da West Nile Virus (WNVD) 10,9 volte superiore rispetto all’anno precedente. L’Azienda per l’Assistenza Sanitaria n. 5 “Friuli Occidentale” (AAS5) ha attivato dal 2010 il Piano Nazionale di Sorveglianza Integrata per la WNVD, finalizzato all’identificazione, monitoraggio, controllo e circoscrizione dell’infezione attraverso interventi mirati di disinfestazione. Scopo dello studio è descrivere i risultati del piano di sorveglianza nell’uomo nel periodo Agosto-Ottobre 2018 nell’AAS5.</p>
 </sec>
 <sec>
  <title>MATERIALI E METODI</title>
  <p>A seguito delle segnalazioni di casi di sospetta infezione da Arbovirus, nel periodo Agosto-Ottobre 2018 sono state condotte specifiche indagini epidemiologiche sulla base delle indicazioni del Piano Nazionale. Per ciascun caso sono stati raccolti dati relativi a sesso, età, residenza, sintomatologia, data di insorgenza, date e luoghi di eventuali viaggi nelle 3 settimane precedenti l’insorgenza dei sintomi. La definizione di caso clinico comprendeva la presenza di febbre o almeno un sintomo neurologico specifico. Sono stati raccolti anche campioni biologici (sangue, urine, liquor) per la conferma di positività (valutazione sierologica e PCR) e, in caso di conferma, sono stati attuati interventi di disinfestazione straordinaria.</p>
 </sec>
 <sec>
  <title>RISULTATI</title>
  <p>Tra i 312051 residenti nell’AAS5 (49% maschi), nel periodo Agosto-Ottobre 2018 sono stati segnalati 51 casi (0.02%) di sospetta infezione da Arbovirus, contro nessun caso registrato nei 10 anni precedenti, ad eccezione di 2 casi nel 2012. Il 90% dei pazienti era sintomatico ed i sintomi più comuni sono stati: febbre (76%), cefalea (50%), mialgie (46%) e rash cutaneo (33%).</p>
  <p>Sono state condotte 51 indagini epidemiologiche e 44 sopralluoghi. I casi confermati sono stati 16 di WNVD (31%; 65% maschi; età media 57.5 anni; range 25-86) con un’incidenza di 50/10
   <sup>6</sup> contro 6/10
   <sup>6</sup> nel 2012 e picco nel mese di agosto (10 casi), più una infezione da Usutu Virus. I restanti 16 sono risultati casi dubbi e 18 erano non casi. Tra i 16 casi confermati di WNVD (10 su 16 residenti nei Comuni Sud dell’AAS5), di cui 5 in donatori di sangue, 3 erano forme neuroinvasive. A seguito delle 16 positività confermate, sono state effettuate 19 disinfestazioni. A 30 giorni dall’insorgenza dei sintomi, 10/51 pazienti erano guariti, 17/51 migliorati e 3/51 deceduti.
  </p>
 </sec>
 <sec>
  <title>CONCLUSIONI</title>
  <p>L’Italia, e il territorio dell’AAS5 in particolare, ha registrato nel 2018 un importante aumento dei casi di WNVD. La sorveglianza e gli approfondimenti delle segnalazioni hanno permesso di identificare le situazioni in cui condurre interventi di disinfestazione straordinaria per controllare il focolaio di malattia e prevenirne la diffusione epidemica.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nel 2017 è stata introdotta nel Piano Nazionale Prevenzione Vaccinale (PNPV 2017-19) la vaccinazione con il vaccino difterite-tetano-pertosse acellulare a ridotto contenuto antigenico (dTpa) nella donna in gravidanza (Immunizzazione materna - MI), recentemente raccomandata anche dalla Società Italiana di Ginecologia e Ostetricia (SIGO). L’immunizzazione durante la gravidanza con dTpa è una strategia molto efficace per ridurre il rischio di pertosse nei neonati e tale raccomandazione è già stata adottata da 35 Paesi. L’aderenza alla vaccinazione è significativamente favorita dalla raccomandazione da parte del medico, mentre sono stati riportati come ostacolanti alcuni fattori sociali/demografici, l’accesso alla vaccinazione e la divergenza tra le indicazioni mediche e quelle riportate in scheda tecnica. Tuttavia, diversi studi hanno evidenziato che le gravide tendono a non effettuare la vaccinazione principalmente a causa dei dubbi circa la sicurezza della vaccinazione in gravidanza, per sé e/o per il nascituro.</p>
 </sec>
 <sec>
  <title>MATERIALI E METODI</title>
  <p>È stata effettuata una ricerca della letteratura sulla sicurezza del dTpa nella MI nel database di Pubmed utilizzando specifiche parole chiave (vaccinazione materna, dTpa ecc.).</p>
 </sec>
 <sec>
  <title>RISULTATI</title>
  <p>I pochi documenti disponibili che trattano il punto di vista delle donne gravide italiane circa dTpa in gravidanza hanno confermato l’importanza del tema della sicurezza, il ruolo fondamentale del medico nel consigliare la vaccinazione e l’interesse per i vaccini specificamente indicati per la MI. È disponibile una consistente quantità di dati che conferma la sicurezza dell’utilizzo del dTpa in gravidanza. Tuttavia, la maggior parte di questi è stata ricavata dalla sorveglianza passiva nell’utilizzo routinario del dTpa e solo un tipo di vaccino dTpa è supportato da un ampio studio clinico randomizzato di fase IV nelle donne gravide, controllato con placebo.</p>
 </sec>
 <sec>
  <title>CONCLUSIONI</title>
  <p>I dati riguardanti la sicurezza, per la donna e il nascituro, dell’utilizzo del dTpa in gravidanza si sono rivelati molto importanti anche per le donne italiane; gli operatori sanitari dovrebbero quindi riportarli anche in sede di consulenza. Ai fini di una comunicazione efficace, oltre a materiali informativi e volantini sulla MI, potrebbero risultare utili anche le schede tecniche contenenti i principali risultati dei trial. In futuro sarebbe opportuno indagare ulteriormente il punto di vista delle gravide e le preoccupazioni associate alla sicurezza del dTpa in gravidanza per aumentare l’adesione alla vaccinazione e ridurre l’impatto della pertosse sui neonati.</p>
 </sec>
</abstract>

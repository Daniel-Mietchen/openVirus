<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’attuale evoluzione demografica ed epidemiologica incide significativamente sull’accesso all’ospedale per acuti, che deve rispondere con nuovi modelli organizzativi, tra cui l’Acute Medical Unit (AMU). Nell’Area Medica dell’AOUI di Verona è stata attivata la Sezione di Medicina Generale ad Indirizzo Urgente (Sezione-MeGU), dedicata a pazienti ricoverati da Pronto Soccorso (PS) per patologie acute con risoluzione stimata in 72-96 ore e inquadrati secondo 6 Percorsi di Diagnosi e Cura (PDC): “Respiratorio” (insufficienza respiratoria, polmonite, BPCO riacutizzata), “Tromboembolia polmonare (TEP)”, “Cardiologico” (scompenso cardiaco e tachicardia sopraventricolare), “Anemia” e “Altro” (disionia, scompenso glicemico, gastroenterite, encefalopatia epatica ecc).</p>
  <p>Obiettivo dello studio è la valutazione dell’aderenza ai PDC, dei tempi di permanenza in PS, del percorso post-dimissione e della Degenza Medica (DM) complessiva dell’Area Medica.</p>
 </sec>
 <sec>
  <title>MATERIALI E METODI</title>
  <p>Lo studio osservazionale retrospettivo ha incluso tutti gli accessi di PS e i ricoverati presso la Sezione-MeGU dal 5 novembre 2018 al 24 febbraio 2019; le fonti dati sono state la cartella informatizzata di Pronto Soccorso (FirstAid e flusso EMUR-PS) e di Ricovero (GECOS). Sono stati raccolti i PDC e i dati demografici dei pazienti.</p>
 </sec>
 <sec>
  <title>RISULTATI</title>
  <p>Nel periodo in analisi nel PS di Borgo Roma risultano 10.624 accessi, di cui il 14,62% (1.553 accessi) esita in ricovero. Il 3,99% dei ricoveri è avvenuto nella Sezione-MeGU (62 casi), nella quale sono stati curati 83 pazienti, di cui 45 dimessi (54,22%), 32 trasferiti presso altre UU.OO.CC. (41,56%) e 6 ancora ricoverati (7,23%).</p>
  <p>Tra i dimessi il 13,33% rientra nel PDC “Respiratorio”, il 2,22% nel “TEP”, il 22,22% nel “Cardiologico”, il 15,56% nel “Anemia”, il 37,78% nel “Altro” e l’8,89% in nessun PDC. L’età media dei dimessi risulta di 72,4 anni, il tempo medio tra accesso in PS e ricovero di 08:16 ore e la DM di 4,6 giorni; nel 73,33% dei casi l’iter diagnostico-terapeutico è proseguito in post-ricovero.</p>
  <p>La DM dell’Area Medica è stata di 11,9 giorni, in riduzione del 10,7% rispetto allo stesso periodo dell’anno precedente (13,3 giorni).</p>
 </sec>
 <sec>
  <title>CONCLUSIONI</title>
  <p>La Sezione-MeGU si è dimostrata efficiente nel raggiungere l’obiettivo principale di concentrare in poche giornate l’inquadramento e il trattamento dell’acuzie e quello secondario di riduzione della DM dell’Area Medica. Risulta prioritario meglio inquadrare fin dal PS i pazienti nei PDC e individuarne di ulteriori partendo dalla sotto-classificazione del PDC “Altro”. L’istituzione di tale AMU si inserisce in un progetto di separazione dei percorsi in urgenza che prevede la successiva istituzione di una Sezione dedicata ai pazienti onco-ematologici fragili.</p>
 </sec>
</abstract>

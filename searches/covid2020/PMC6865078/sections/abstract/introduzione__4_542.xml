<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Patient Blood Management è una strategia multidisciplinare e multimodale che mette al centro la salute e la sicurezza del paziente, migliora i risultati clinici basandosi sulla risorsa sangue dei pazienti stessi. È basato su tre pilastri fondamentali: ottimizzazione dell’eritropoiesi, della tolleranza all’anemia e contenimento delle perdite ematiche; temporalmente viene suddiviso in: periodo preoperatorio, intraoperatorio e postoperatorio. In Italia il 2/11/2015 è stato emanato un DL dal Ministero della Salute che all’art.25 definisce e implementa questi programmi sul territorio nazionale, per il paziente chirurgico candidato ad intervento in elezione. Nel 2016 il Centro Nazionale Sangue ha emanato le Linee Guida per PBM. La Commissione Europea richiama l’attenzione sull’argomento con le linee guida del 2017 (Building National Programs of PBM; Guide for Health Authorities). Nella nostra struttura Ospedali Riuniti Padova Sud, per garantire un miglior outcome dei pazienti e la riduzione dei costi sanitari è stato costituito un gruppo di lavoro multidisciplinare coordinato dalla Direzione Medica per adeguarsi all’obbligo normativo. Sono state coinvolte come UOC pilota quelle a maggior consumo trasfusionale.</p>
 </sec>
 <sec>
  <title>MATERIALI E METODI</title>
  <p>Il profilo organizzativo adottato non ha destrutturato il percorso che il paziente candidato ad intervento chirurgico in elezione normalmente affronta, non si è resa necessaria un’implementazione delle risorse umane. È stato inserito l’utilizzo dell’emoglobinometro per eseguire uno screening rapido dell’anemia, durante la prima visita chirurgica al momento dell’arruolo all’intervento. Viene consegnato un modulo informativo firmato dal medico e dal paziente, con indicata la terapia marziale per i pazienti anemici e le indicazioni per il monitoraggio nel percorso extra-ospedaliero da parte del MMG. È quindi possibile recuperare il tempo necessario per un adeguata terapia orale prima della pre-ospedalizzazione e facilitare la correzione dell’anemia.</p>
 </sec>
 <sec>
  <title>RISULTATI</title>
  <p>Abbiamo redatto un PDTA condiviso dal gruppo di lavoro, implementato da un percorso informatico per la tracciabilità e la revisione programmata dei dati anche da remoto. La start-up inizia a giugno 2019 con monitoraggio a 6 mesi. L’indicatore di performance è la % di pazienti non anemici sul totale di pazienti operati (soglia indicatore 90%).</p>
 </sec>
 <sec>
  <title>CONCLUSIONI</title>
  <p>Con lo screening dell’anemia in sede di prima visita ambulatoriale ed il monitoraggio extra-ospedaliero, il paziente viene seguito in modo continuativo correggendo l’anemia nel periodo preoperatorio. Il PBM coniuga diversi obiettivi: la prevenzione di trasfusioni evitabili, la riduzione del numero di interventi rinviati e la diminuzione del numero di complicanze e di urgenze, con un adeguamento programmatico del flusso di lavoro presso il servizio trasfusionale.</p>
 </sec>
</abstract>

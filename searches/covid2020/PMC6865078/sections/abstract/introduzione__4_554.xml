<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>In Italia, gli squilibri tra Nord e Sud sono molto elevati, anche per quanto riguarda l’offerta sanitaria, che nel Nord si avvale di un servizio più efficiente e di tecnologie più moderne.</p>
  <p>Pertanto, è presumibile che, rispetto alle cure offerte, i pazienti settentrionali abbiano aspettative più elevate e soddisfazione maggiore, riguardanti anche la qualità del servizio di ristorazione e con possibili conseguenze sullo spreco alimentare durante il pasto ospedaliero, tematica di grande importanza attuale.</p>
  <p>Nel presente studio abbiamo indagato sulle differenze tra Nord e Sud rispetto alle caratteristiche della ristorazione ospedaliera, alle aspettative e alla soddisfazione del paziente, alla quantità di cibo sprecato.</p>
 </sec>
 <sec>
  <title>MATERIALI E METODI</title>
  <p>Lo studio è stato condotto nei reparti di Ginecologia e Ostetricia di un ospedale di Napoli, per il Sud, e uno di Verbania, per il Nord, per un totale di 550 pazienti.</p>
  <p>I due ospedali si avvalgono di un servizio di ristorazione esterno simile; la principale differenza è che i pazienti settentrionali possono scegliere il pasto da un menù consegnato il giorno prima.</p>
  <p>È stato somministrato un questionario di 28 domande, riguardanti i dati socio-demografici, le caratteristiche del cibo servito e del servizio di ristorazione, la percentuale di cibo sprecato per tipologia di pasto (primo, secondo, contorno e frutta), valutata con una scala Likert a 5 items: nulla/quasi nulla, circa ¼, circa metà, circa ¾, tutto/quasi tutto.</p>
 </sec>
 <sec>
  <title>RISULTATI</title>
  <p>I pazienti settentrionali hanno espresso parere migliore sulla qualità (54,2% vs 36,0%), varietà (56,4% vs 31,3%), presentazione (56,6% vs 26,9%) del cibo servito, e sul servizio in generale (54,5% vs 38,2%). Al contrario, i pazienti meridionali hanno dato maggiore importanza al momento del pasto ospedaliero (72,7% vs 26,2%). Il 30,2% di loro (vs 2,2% del Nord) ha portato cibo in ospedale dall’esterno. Risposte simili sono state date circa la cortesia del personale e la fiducia nella sicurezza alimentare.</p>
  <p>Più della metà dei pazienti meridionali ha scartato oltre il 50% degli alimenti rispetto al solo 11% dei pazienti settentrionali.</p>
 </sec>
 <sec>
  <title>CONCLUSIONI</title>
  <p>Questo studio dimostra che le differenze tra Nord e Sud si riflettono anche nella soddisfazione verso il servizio di ristorazione ospedaliera e nella quantità di cibo sprecato; la bassa percentuale di sprechi nell’ospedale settentrionale è da imputare anche alla possibilità di scelta del pasto. I risultati mostrano la necessità di interventi mirati, al fine di ridurre lo spreco alimentare, tra cui risulta di grande importanza la scelta del pasto.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nell’ambito delle Attività Formative Professionalizzanti (AFP) rivolte agli studenti dell’ultimo anno del Corso di Laurea in Medicina e Chirurgia dell’Università Politecnica delle Marche sono previste esercitazioni con manichini ad alta fedeltà per la gestione d’equipe di un paziente in condizioni critiche.</p>
  <p>Lo scopo dello studio è indagare l’attitudine al lavoro di gruppo multidisciplinare tra gli studenti partecipanti all’AFP e valutare l’impatto della simulazione del caso clinico sulla stessa.</p>
 </sec>
 <sec>
  <title>MATERIALI E METODI</title>
  <p>La raccolta dei dati è stata condotta mediante un questionario anonimo, appositamente costruito e validato, che è stato somministrato agli studenti prima e dopo la partecipazione all’AFP. Il questionario è costituito da 25 domande, divise in 7 sezioni, con risposte su scale di Likert da 5 punti. L’affidabilità del questionario è stata verificata con alpha di Cronbach. È stato utilizzato il test di U Mann-Whitney per il confronto tra le mediane di risposte di gruppi diversi.</p>
 </sec>
 <sec>
  <title>RISULTATI</title>
  <p>80 studenti hanno partecipato alla fase pilota dello studio, 31 di loro hanno ripetuto la rilevazione al termine dell’AFP. L’alpha di Cronbach del questionario è risultata di 0,92. Analizzando i risultati complessivi delle 7 sezioni in cui sono aggregate le domande, vi è una differenza statisticamente significativa (p &lt; 0,05) nelle risposte date prima e dopo l’AFP per 2 sezioni: “Rilevanza dell’educazione interprofessionale” e “Ruoli e responsabilità”.</p>
  <p>Analizzando le singole domande sono state rilevate differenze statisticamente significative tra le risposte pre e post AFP per la domanda sulla necessità che i membri dell’equipe annuncino ad alta voce le proprie azioni.</p>
  <p>C’è una differenza significativa nelle risposte date alla sezione “Consapevolezza della situazione” da coloro che hanno già partecipato ad altre simulazioni di gruppo rispetto a chi non l’ha fatto e tra coloro che partecipano ad attività di volontariato e chi non lo fa.</p>
 </sec>
 <sec>
  <title>CONCLUSIONI</title>
  <p>Da questa analisi di risultati parziali sembrerebbe che la simulazione di gruppo influenzi l’importanza che gli studenti attribuiscono all’educazione interprofessionale e la loro percezione dei ruoli e delle responsabilità all’interno di gruppi complessi. È risultata significativa la variazione nella risposta sulla possibilità di acquisire consapevolezza della necessità di comunicare le proprie azioni agli altri membri del team. Inoltre, partecipare ad attività di volontariato o aver già fatto altre simulazioni di gruppo aumenta l’attenzione nei confronti della consapevolezza della situazione. Sarà necessario attendere ulteriori dati per confermare o smentire i risultati di questa prima analisi, che sembra promettente per la definizione di percorsi didattici multidisciplinari.</p>
 </sec>
</abstract>

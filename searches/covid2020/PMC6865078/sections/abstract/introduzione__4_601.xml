<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>In Italia, i richiedenti protezione internazionale devono obbligatoriamente iscriversi al Servizio Sanitario Nazionale. Tuttavia, lo scostamento tra normative e pratiche e i ritardi amministrativi nel formalizzare le domande di protezione possono esitare in una lesione di tale diritto.</p>
  <p>Nelle aziende sanitarie toscane, all’arrivo nel territorio regionale, il migrante viene assegnato ad un centro di accoglienza, secondo un modello di accoglienza diffusa sottoposto ad una visita medica di “sorveglianza sindromica’’ con l’obiettivo di escludere la presenza di malattie infettive.</p>
 </sec>
 <sec>
  <title>MATERIALI E METODI</title>
  <p>La ricerca ha visto partecipare sinergicamente medici in formazione specialistica in Igiene e Medicina Preventiva, medici di continuità assistenziale che svolgono le visite di sorveglianza sindromica e componenti della direzione dell’AUSL Toscana Centro.</p>
  <p>Mediante l’utilizzo di una check-list somministrata ai professionisti sanitari, abbiamo mappato i percorsi di presa in carico dall’arrivo alla formalizzazione della richiesta d’asilo nei diversi distretti dell’azienda. In seguito, abbiamo raccolto e analizzato tutte le 462 schede di ‘’sorveglianza sindromica’’, compilate tra il dicembre 2016 e il dicembre 2017.</p>
 </sec>
 <sec>
  <title>RISULTATI</title>
  <p>La mappatura dei modelli organizzativi ha evidenziato una forte disomogeneità tra zone distretto della stessa azienda sanitaria, la mancanza di continuità nei percorsi tra differenti livelli assistenziali (sistemi di sorveglianza, cure primarie e secondarie), la presenza di discrezionalità di pratiche e la frammentazione del percorso di cura. Dall’analisi delle schede si evince una prevalenza di malattie che si discosta da quella attesa: l’incidenza di malattie infettive diffusive e di situazioni emergenziali risulta inferiore alle aspettative (scabbia = 8,66%; tbc = 1,53%). Al contrario, si rileva una maggior prevalenza di problemi psicologici/psichiatrici (35%, n = 157), malattie croniche e problemi di lieve entità, che tuttavia richiedono un’assistenza continuativa in ambito di cure primarie.</p>
 </sec>
 <sec>
  <title>CONCLUSIONI</title>
  <p>È in corso un processo di riorganizzazione per allineare le pratiche alle linee guida internazionali e ai bisogni di salute emergenti, nell’ottica di realizzare una reale ed efficace continuità assistenziale.</p>
  <p>Il lavoro pilota ha permesso di attuare un osservatorio permanente dello stato di salute dei richiedenti protezione internazionale per rispondere efficacemente, attraverso la collaborazione tra management aziendale, professionisti sanitari e università.</p>
 </sec>
</abstract>

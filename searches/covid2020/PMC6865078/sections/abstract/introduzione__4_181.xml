<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le Infezioni Correlate all’Assistenza (ICA) rappresentano una grande sfida per la Sanità Pubblica in quanto prolungano la degenza, aumentano i costi delle terapie e sono causa di maggiore mortalità. Si tratta di condizioni eterogenee che forniscono un indicatore di qualità del servizio. Lo studio esplora la distribuzione dei patogeni nosocomiali tra i reparti dell’Area chirurgica di un Policlinico universitario e indaga la quota di under-reporting, stimandone i costi, nel periodo 6/2017-6/2018.</p>
 </sec>
 <sec>
  <title>MATERIALI E METODI</title>
  <p>Sono stati inseriti nello studio tutti i pazienti con almeno un esame microbiologico positivo dopo almeno 48 ore di degenza ospedaliera. Di questi, è stata analizzata la quota di pazienti con DRG non complicato, per i quali si è proceduto all’acquisizione della SDO per individuare i codici diagnostici riconducibili ad infezione. I pazienti con esame microbiologico positivo, DRG non complicato e SDO con codice sospetto, sono stati ulteriormente analizzati per valutare l’under-reporting e i costi della mancata codifica.</p>
 </sec>
 <sec>
  <title>RISULTATI</title>
  <p>Nel periodo considerato i ricoveri dell’Area chirurgica sono risultati 6910. Le sospette ICA ammontavano all’8,8%. I germi più frequentemente riscontrati sono stati: 
   <italic>Enterococcus Faecium</italic> e 
   <italic>Faecalis</italic>, 
   <italic>Escherichia Coli</italic> e 
   <italic>Candida spp</italic>. Sui 560 ricoveri in regime ordinario, i DRG sono stati generati con le seguenti diciture: 269 (48%) non omologhi, 152 (27%) con complicanze e 139 (25%) senza complicanze. Dopo associazione fra i dati SDO e DRG, 89 pazienti sono stati analizzati per sospetta ICA. Le UO più frequentemente coinvolte sono state le chirurgie maggiori (Cardiochirurgia, Chirurgia Trapianti e Chirurgie Generali) che rappresentano insieme il 68% di tutte le sospette ICA dell’Area chirurgica. I due terzi dei pazienti (69%) provenivano da Pronto Soccorso e in oltre il 45% dei casi si trattava di pazienti ultrasessantacinquenni. La ricodifica relativamente ai DRG non complicati e non riportanti codici riconducibili a infezione, secondo una prima stima, ha generato una perdita economica di circa 442.000 euro (circa l’1% del fatturato dell’Area chirurgica inerente i ricoveri in regime ordinario nello stesso periodo).
  </p>
 </sec>
 <sec>
  <title>CONCLUSIONI</title>
  <p>L’epidemiologia delle sospette ICA risulta allineata ai dati nazionali presenti in letteratura, alcuni reparti risultano maggiormente a rischio. L’under-reporting nella SDO rappresenta una seria problematica in quanto non permette il trasferimento di informazioni al momento della dimissione del paziente, provocando un elevato numero di riaccessi in ospedale, ed influendo significativamente sui costi. Ulteriori approfondimenti sono necessari per monitorare l’andamento del fenomeno e per orientare interventi specifici sia preventivi che gestionali.</p>
 </sec>
</abstract>

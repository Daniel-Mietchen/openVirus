<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’Herpes Zoster (HZ) è una patologia virale acuta fortemente debilitante causata dalla riattivazione del virus Varicella Zoster che rimane latente a livello dei gangli sensitivi del sistema nervoso. Il rischio di riattivazione del virus aumenta con l’età e l’immunosenescenza, determinando un rilevante impatto dal punto di vista clinico ed economico. Obiettivo dello studio è valutare l’impatto della malattia nei soggetti con età ± 50 anni con diagnosi di HZ ricoverati nel periodo 2015-2017 in Liguria.</p>
 </sec>
 <sec>
  <title>MATERIALI E METODI</title>
  <p>È stato condotto uno studio retrospettivo per valutare morbidità, complicanze, ospedalizzazioni e costi, correlati e non correlati a HZ. Sono stati analizzati i costi nei 6 mesi precedenti e successivi il ricovero: consumo di farmaci, visite di specialistica ambulatoriale e ospedalizzazioni. I dati ottenuti sono stati confrontati con una coorte di controllo rappresentata da soggetti senza diagnosi di HZ ospedalizzati e appaiati a ciascun caso per età, sesso e data di ospedalizzazione (rapporto 1:10). I dati sono stati ottenuti dai flussi routinari regionali, quali la banca dati delle schede di dimissione ospedaliera e la “banca dati assistito”.</p>
 </sec>
 <sec>
  <title>RISULTATI</title>
  <p>Nel periodo 2015-2017 sono stati rilevati in Liguria 409 pazienti con diagnosi di HZ durante il ricovero. L’età mediana era 83 anni (range = 74-89) e il 53,5% dei pazienti era di sesso femminile. Il costo medio del ricovero variava da 4.959 € in pazienti con severità della malattia maggiore/estrema a 3.090 € in pazienti con severità minore o moderata. Nei pazienti con diagnosi di HZ i consumi sanitari e le ospedalizzazioni sono risultati maggiori dopo il ricovero rispetto al periodo precedente: costi per visite specialistiche ambulatoriali (p = 0,0094), costi per consumo di farmaci (p = 0,0019) e numero di ospedalizzazioni (p = 0,0017). Inoltre, la mediana delle comorbidità è risultata significativamente superiore rispetto al periodo precedente il ricovero [mediana post = 3; range 2-5;p &lt;0,0001]. Infine, dall’analisi preliminare dei casi vs controlli sono emersi costi significativamente più elevati per il consumo di farmaci dopo il ricovero (casi vs controlli p &lt;0,0001).</p>
 </sec>
 <sec>
  <title>CONCLUSIONI</title>
  <p>L’HZ costituisce un rilevante problema di Sanità Pubblica, che si caratterizza per le complicanze invalidanti ad esso correlate e costi sanitari considerevoli per il Sistema Sanitario Nazionale. Occorre considerare l’opportunità di potenziare i programmi di prevenzione vaccinale nei soggetti adulti e a rischio, permettendo non solo di ridurre i costi sul lungo periodo in termini di visite di specialistica ambulatoriale, consumo di farmaci e ospedalizzazioni, ma anche di limitare la severità della malattia e delle complicanze.</p>
 </sec>
</abstract>

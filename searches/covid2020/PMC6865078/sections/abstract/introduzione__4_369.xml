<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nel corso della stagione influenzale 2017/2018 le coperture vaccinali (CV) riscontrate nella Provincia di Parma in merito alle vaccinazioni raccomandate alla popolazione over 65 dal Piano Nazionale di Prevenzione Vaccinale 2017-2019 sono risultate insoddisfacenti, sia rispetto al dato nazionale che a quello regionale. L’AUSL di Parma ha pertanto coinvolto attivamente i medici di medicina generale (MMG) nella campagna vaccinale contro influenza stagionale, pneumococco ed Herpes zoster. Scopo del presente studio è valutare le relative conoscenze, attitudini e comportamenti (KAP) dei MMG attivi nella provincia di Parma.</p>
 </sec>
 <sec>
  <title>MATERIALI E METODI</title>
  <p>Nell’Ottobre 2018 è stato distribuito un questionario strutturato, a tutti i 274 MMG dell’AUSL di Parma, relativo ad influenza stagionale, pneumococco ed herpes zoster ed esplorante l’attitudine alla raccomandazione vaccinale. L’associazione fra quest’ultima e fattori individuali, compresi livello di conoscenza e percezione del rischio, era analizzata tramite modello di regressione logistica multivariata, determinando i corrispondenti Odds Ratio multivariati (mOR).</p>
 </sec>
 <sec>
  <title>RISULTATI</title>
  <p>Il questionario è stato compilato da 73 MMG (26,6% del campione iniziale). Il 41,1% dei rispondenti ignorava l’effettiva composizione a virus vivo-attenutato del vaccino anti-zoster, il 95% e il 78,1% esibiva una corretta conoscenza dei vaccini antinfluenzali e antipneumococcici. Il 72,6% era a conoscenza della possibile cosomministrazione tra vaccini antinfluenzali e antipneumococcici, ma solo il 12,3% sapeva che l’anti-zoster è cosomministrabile con l’antinfluenzale. La percezione di efficacia e sicurezza era soddisfacente per tutte e tre le vaccinazioni (media &gt; 8/10). Fra i partecipanti, il 60,3% ha dichiarato di essersi vaccinato contro l’influenza nella stagione precedente, mentre il 98,6% dichiarava di aver somministrato i vaccini antinfluenzali, il 93,2% di avere erogato i vaccini antipneumococcici ai propri pazienti e il 95,5% manifestava la propria disponibilità ad eseguire la vaccinazione anti-herpes zoster, sebbene solo il 65,6% dei medici dichiarasse di raccomandare spesso o regolarmente tale vaccinazione. Dall’analisi multivariata i principali determinanti di vaccinazione del vaccino anti-pneumococco risultavano essere la pregressa vaccinazione contro l’influenza stagionale (OR = 5,44; IC95% 1,08-27,31) e un’attitudine favorevole verso la vaccinazione anti-zoster (OR = 13,67; IC 95% 2,41-77,64).</p>
 </sec>
 <sec>
  <title>CONCLUSIONI</title>
  <p>Nonostante un’attitudine complessivamente favorevole alle vaccinazioni, i MMG esibivano incertezze conoscitive meritevoli di interventi appropriati. Tuttavia, la mancanza di relazione fra stato di conoscenza e promozione delle vaccinazioni evidenzia il ruolo di fattori individuali più complessi, non completamente definiti dall’Health Belief Model proprio delle indagini KAP.</p>
 </sec>
</abstract>

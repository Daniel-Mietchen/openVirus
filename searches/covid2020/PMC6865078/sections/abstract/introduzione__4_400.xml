<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’Organizzazione Mondiale della Sanità ha definito l’obesità una malattia sociale che sta aumentando a livello mondiale in modo preoccupante, sia in popolazione adulta che pediatrica/adolescenziale. Scopo dello studio è di descrivere gli stili di vita e la distribuzione di sovrappeso/obesità in un campione di bambini e adolescenti della regione Calabria.</p>
 </sec>
 <sec>
  <title>MATERIALI E METODI</title>
  <p>Lo studio ha previsto la somministrazione di un questionario ai genitori di un campione di età compresa tra i 6 e i 18 anni durante l’anno scolastico 2018/2019 per la raccolta di informazioni socio-anagrafiche e relative a: stato di salute, stili di vita e abitudini alimentari dei propri figli, presenza di sovrappeso/obesità definiti utilizzando le tabelle percentili dell’indice di massa corporea (IMC) sviluppate per soggetti dai 6 ai 20 anni di età dalla Società Italiana di Pediatria di Diabetologia ed Endocrinologia (SIEDP), che forniscono i percentili di crescita in relazione all’età, al sesso e all’area geografica. Particolare attenzione è stata posta nell’indagare lo svolgimento di attività fisica, quali tipi di sport sono praticati (resistenza, alternati, destrezza, potenza), l’aderenza alla dieta mediterranea tramite KIDMED test, il tempo trascorso a guardare la televisione (TV), a giocare ai videogiochi o ad usare il personal computer (PC).</p>
 </sec>
 <sec>
  <title>RISULTATI</title>
  <p>Sono stati inclusi nello studio 1397 soggetti. L’età media era di 10.6 anni (± 2.3 DS) ed il 50.6% dei soggetti era di sesso femminile. Solo il 17.6% dei soggetti non praticava attività fisica, mentre il 45.2% la svolgeva con una frequenza maggiore ai 3 giorni a settimana; gli sport di destrezza, come arti marziali o danza, risultavano i più frequenti (24.3%). Riguardo l’aderenza alla dieta mediterranea: si osservava che ben il 44.6% presentava una bassa aderenza, mentre solo il 10.7% alta. Il 23.9% del campione mostrava una condizione di sovrappeso/obesità. All’analisi bivariata, tale condizione era significativamente maggiore tra i soggetti di genere maschile, più giovani e che non praticava attività fisica. I soggetti in sovrappeso/obesi erano più frequentemente coloro che non svolgevano sport di destrezza, quali il calcio e la pallacanestro, e coloro che utilizzavano la TV per una durata giornaliera superiore alle 3 ore.</p>
 </sec>
 <sec>
  <title>CONCLUSIONI</title>
  <p>I risultati del presente lavoro evidenziano e confermano il ruolo fondamentale dell’attività fisica per il mantenimento del giusto peso corporeo. Inoltre, ribadiscono la necessità di sorvegliare l’IMC nella popolazione pediatrica per identificare ed implementare interventi di provata efficacia tali da affrontare il fenomeno e prevenire precocemente il sovrappeso e l’obesità.</p>
 </sec>
</abstract>

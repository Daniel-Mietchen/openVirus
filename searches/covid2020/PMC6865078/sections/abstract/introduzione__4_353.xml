<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’influenza colpisce annualmente il 4-15% della popolazione italiana rendendosi responsabile di potenziali sequele e di decessi, in particolare in alcuni sottogruppi della popolazione. La conoscenza del burden of disease rappresenta un presupposto importante per l’indirizzamento delle strategie vaccinali contro l’influenza. Questo lavoro ha avuto l’obiettivo di sintetizzare l’evidenza circa le complicanze e la mortalità associate all’influenza stagionale nella popolazione italiana.</p>
 </sec>
 <sec>
  <title>MATERIALI E METODI</title>
  <p>È stata condotta una revisione sistematica di letteratura sulle banche dati PubMed, WoS e Embase per identificare gli studi sull’influenza, pubblicati fino al 20 febbraio 2019, che valutassero le complicanze e/o la mortalità associate all’influenza nella popolazione italiana totale. Nel processo di selezione dei lavori eleggibili, avvenuta sulla base di titolo e abstract prima e del full text in seguito, sono stati esclusi gli studi sull’influenza pandemica e i case study. I risultati degli studi sono stati sintetizzati narrativamente con riferimento alle classi di età pediatrica, adulta e anziana.</p>
 </sec>
 <sec>
  <title>RISULTATI</title>
  <p>La revisione sistematica della letteratura ha restituito un totale di 7424 lavori, di cui 10 sono stati selezionati ed inclusi nella revisione. Due lavori sono stati condotti sulla popolazione pediatrica e hanno restituito informazioni riguardo alle complicanze: in entrambi la più frequente è risultata l’otite media acuta (presente nel 10,8-13,9% dei casi) seguita dalle affezioni a carico del tratto respiratorio inferiore con la polmonite riportata in uno dei due studi nell’8,1% dei casi. Due lavori sono stati condotti su gruppi selezionati di pazienti adulti a rischio rilasciando una frequenza di complicanze complessive del 20% circa e di polmoniti del 5%. I quattro studi riportanti dati sulla popolazione anziana hanno restituito stime eterogenee del rischio di ospedalizzazione ed evidenziato una probabilità di sviluppo di complicanze che raggiunge un massimo di 57,8%. Due studi hanno infine affrontato il tema della mortalità legata a influenza consentendo di stimare che l’eccesso di mortalità medio legato all’infezione, standardizzato per età, si attesta su 1,9-2,2 per 100.000 quando vengono considerate esclusivamente influenza e polmonite e su 11,6-18,6 per 100.000 contemplando tutte le cause.</p>
 </sec>
 <sec>
  <title>CONCLUSIONI</title>
  <p>Questo lavoro sintetizza per la prima volta i dati di letteratura italiani relativi al burden dell’influenza stagionale, in termini di complicanze, ospedalizzazioni e decessi, facendo un distinguo tra le diverse fasce di età. Il quadro che ne emerge mette in risalto che la frequenza con cui si sviluppano complicanze nelle diverse fasce di età è rilevante, così come importante risulta l’eccesso di mortalità legato all’infezione.</p>
 </sec>
</abstract>

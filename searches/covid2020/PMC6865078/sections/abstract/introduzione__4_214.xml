<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Negli ultimi anni, in Italia, si è registrato un decremento del valore della copertura vaccinale contro il papilloma virus (HPV) che è passato dal 64,7% (coorte 2003) al 49,9% (coorte del 2005). Tra le ragioni alla base di questo fenomeno le principali sono legate alla mancanza di fiducia nella sicurezza del vaccino e all’inappropriatezza delle fonti di informazione. Nel corso dell’anno scolastico 2017-2018 sono stati condotti numerosi interventi formativi ed informativi in un campione di scuole secondarie di primo grado della provincia di Palermo, con l’obiettivo di migliorare le conoscenze degli studenti sulle patologie HPV-correlate e sulla relativa vaccinazione.</p>
 </sec>
 <sec>
  <title>METODI</title>
  <p>Uno studio cross-sectional, condotto da specializzandi e ricercatori della Scuola di Specializzazione in Igiene e Medicina Preventiva dell’Università di Palermo, ha coinvolto 11 scuole secondarie di primo grado della provincia di Palermo durante l’anno scolastico 2017-2018.</p>
  <p>Agli studenti, previo consenso scritto firmato dai genitori, sono stati somministrati due questionari anonimi, sulle malattie sessualmente trasmissibili (MST), sulle patologie HPV-correlate e sulla vaccinazione anti-HPV, prima e dopo l’effettuazione di un intervento formativo inerente le medesime tematiche.</p>
 </sec>
 <sec>
  <title>RISULTATI</title>
  <p>Allo studio hanno partecipato 920 studenti, di cui il 52,7% di sesso femminile. Circa un quarto (25,2%) di loro non conosceva l’HPV ed ignorava la correlazione dello stesso con numerose patologie cancerogene.</p>
  <p>La maggior parte dei partecipanti (82%) ha indicato in maniera corretta le modalità di trasmissione del virus e la tempistica ottimale per effettuare la vaccinazione (97%).</p>
  <p>Il 35% degli studenti ha dichiarato di avere già partecipato in precedenza a scuola a un incontro formativo sulle MST. Gli studenti hanno individuato nei genitori (30%) e nel pediatra (28,1%) la principale fonte d’informazione. L’intervento formativo è risultato efficace nell’aumentare il livello di fiducia nella vaccinazione da parte degli adolescenti che è passato da 8,54 (DS ± 1,65) nel preintervento a 9,03 (DS ± 1,47) nel postintervento (p &lt; 0,001).</p>
 </sec>
 <sec>
  <title>CONCLUSIONI</title>
  <p>Nonostante approssimativamente solo il 50% degli studenti frequentanti le scuole incluse nello studio abbiano partecipato agli eventi formativi, a causa del mancato consenso da parte di alcuni genitori (possibile bias di selezione), i risultati dello studio hanno dimostrato che attraverso modalità comunicative efficaci non solo è migliorata la predisposizione nei confronti della vaccinazione anti-HPV, ma in generale anche l’attenzione per tutte le MST. Questo conferma il ruolo fondamentale della formazione in ambito scolastico per tutte le Aree di Sanità Pubblica ed il possibile impatto sulla modifica delle attitudini e degli stili di vita.</p>
 </sec>
</abstract>

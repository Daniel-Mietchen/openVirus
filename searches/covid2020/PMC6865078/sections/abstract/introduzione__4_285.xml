<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il test HPV è stato adottato per lo screening del cervico-carcinoma alla luce dell’elevata accuratezza diagnostica in relazione a quella del PAP-test. La ricerca del DNA virale HPV può essere effettuata su tamponi vaginali prelevati dalle stesse utenti o su campioni di urina del primo mitto, consentendo di incrementare l’aderenza e, quindi, la copertura dello screening. Obiettivo dello studio è stato la valutazione dell’accuratezza del test virologico alla luce dell’auto-prelievo vaginale e di urina rispetto a quella conseguente al prelievo vaginale effettuato dallo specialista.</p>
 </sec>
 <sec>
  <title>METODI</title>
  <p>Il protocollo di studio, ha previsto il reclutamento di tre diverse tipologie di utenti: donne di età compresa tra i 25 e i 64 anni che non hanno aderito mai all’invito per lo screening del cervico carcinoma; donne che hanno eseguito il PAP-TEST da oltre tre anni; donne che hanno eseguito il PAP-TEST o HPV-DNA TEST da meno di un anno. Alle utenti contattate, è stato effettuato un tampone vaginale da specialisti e consegnato un kit per l’auto-prelievo contenente un sistema per la raccolta di un campione di urina del primo mitto ed un tampone vaginale. Inoltre, è stato somministrato un questionario al fine di valutare accettabilità e gradimento dell’auto-prelievo. Sono stati ricercati 14 genotipi di HPV ad alto rischio mediante Real-time PCR. La concordanza diagnostica è stata valutata mediante K di Cohen.</p>
 </sec>
 <sec>
  <title>RISULTATI</title>
  <p>Da dicembre 2018 a maggio 2019 sono state arruolate 196 donne (età media: 44,5 anni), 20% delle quali non aveva mai aderito alle chiamate dello screening organizzato. La prevalenza di infezione da HPV è risultata pari al 20%, con frequenza più elevata dei genotipi HPV-16, -31, -51, e -56. Concordanza eccellente è stata provata tra i risultati virologici provenienti da campioni prelevati dallo specialista e quelli da auto-prelievo vaginale (Accordo totale: 0,959; Kappa Cohen: 0,796), così come quelli ottenuti con auto-prelievo vaginale e auto-prelievo di urina (Accordo totale: 0,959; Kappa Cohen: 0,728) o, ancora, tra campioni prelevati dallo specialista e auto-prelievo di urina (Accordo totale: 0,939; Kappa Cohen: 0,669). La quasi totalità delle donne (85%) preferirebbe l’auto-prelievo al prelievo effettuato dallo specialista.</p>
 </sec>
 <sec>
  <title>CONCLUSIONI</title>
  <p>I risultati del test HPV evidenziano una performance diagnostica simile per campioni prelevati dallo specialista e per quelli ottenuti con l’auto-prelievo vaginale. Tale esperienza preliminare suggerisce una potenziale adozione dell’auto-prelievo nell’algoritmo dello screening organizzato conseguente all’accuratezza diagnostica, all’elevato gradimento delle utenti.</p>
 </sec>
</abstract>

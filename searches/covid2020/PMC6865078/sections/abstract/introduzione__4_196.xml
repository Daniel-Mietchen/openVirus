<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La compresenza di finanziamenti pubblici e privati è una caratteristica comune a molti sistemi sanitari: nei paesi OCSE la spesa sanitaria privata oscilla tra il 15% e il 48% della spesa totale. Lo studio indaga i fattori predisponenti della scelta di strutture private per l’esecuzione di visite specialistiche nelle quattro discipline più frequenti (cardiologia, ostetricia-ginecologia, oculistica e ortopedica), tenendo conto delle differenze regionali.</p>
 </sec>
 <sec>
  <title>MATERIALI E METODI</title>
  <p>I dati derivano dall’indagine Istat 
   <italic>“Condizioni di salute e ricorso ai servizi sanitari - anno 2013”</italic>. Sono stati inclusi i soggetti di età ≥18 anni che hanno eseguito almeno una visita specialistica negli ultimi 12 mesi. I due gruppi (struttura privata vs struttura pubblica di esecuzione) sono stati confrontati per caratteristiche sociodemografiche ed economiche. Le caratteristiche sono state poi inserite in un modello di regressione logistica multipla aggiustato per regione di residenza.
  </p>
 </sec>
 <sec>
  <title>RISULTATI</title>
  <p>Dei 50.781 soggetti inclusi nello studio, il 60% sono donne e l’età media è 55.3 ± 18.3 anni. Le visite più frequenti sono oculistiche (16.9%), cardiologiche (15.6%), ostetrico-ginecologiche (15.5%) e ortopediche (14.3%). Gli altri tipi di visita hanno una frequenza inferiore al 5%. L’utilizzo del servizio privato è pari al 30.5%, con notevoli differenze tra regioni (Liguria e Puglia ≈ 38%; Sardegna e le PA di Trento e di Bolzano ≈ 20%) e discipline (ostetriche-ginecologiche 47%, oculistiche 41%, ortopediche 27%, cardiologiche 23%).</p>
  <p>Il sesso femminile è predisponente per visite ortopediche (OR 1.20, 99%IC 1.03-1.41) e oculistiche (OR 1.17, 99%IC 1.02-1.34). Livelli di istruzione maggiori sono predisponenti per tutte le tipologie di visita. Lo stato civile è predisponente solo per visite ginecologiche, e l’essere separata/divorziata previene il ricorso al privato (OR 0.73, 99%IC 0.58-0.94). Lo stato occupazionale incide solo per visite oculistiche e ginecologiche, e l’essere studente rappresenta un fattore predisponente (oculistiche: OR 1.82, 99%IC 1.28-2.61; ginecologiche: OR 1.46 99%IC 1.02-2.09). Infine, per tutte le discipline la probabilità di ricorso al privato aumenta all’aumentare del benessere riferito e in caso di non esenzione dal pagamento del ticket.</p>
 </sec>
 <sec>
  <title>CONCLUSIONI</title>
  <p>I risultati identificano diversi fattori, perlopiù non modificabili attraverso politiche sanitarie, associati al ricorso di strutture private per l’esecuzione di visite specialistiche al netto delle differenze regionali (stato civile, livello di istruzione, condizione occupazionale e condizione economica). La compartecipazione alla spesa sanitaria tramite ticket è un fattore modificabile che può essere oggetto di politiche regionali. Future ricerche sono necessarie per identificare ulteriori fattori predisponenti in grado di fornire indicazioni ai decisori pubblici.</p>
 </sec>
</abstract>

<?xml version="1.0" encoding="UTF-8"?>
<abstract>
 <p>Le innovazioni dell’e-health avranno sempre un maggiore impatto sul sistema sanitario, che andrà adeguatamente governato per coglierne appieno i benefici e fronteggiare le grandi sfide della sanità di oggi e soprattutto di domani.</p>
 <p>Nel processo di riorganizzazione in chiave e-health del sistema sanitario il cittadino/paziente occuperà una posizione preminente in quanto sarà il protagonista nelle scelte che lo riguardano ed il gestore diretto delle sue informazioni sanitarie. Fattori strategici e abilitanti di questo cambiamento saranno la tecnologia inscindibilmente congiunta all’innovazione organizzativa e di processo.</p>
 <p>L’innovazione digitale sarà dirompente visto che le nuove tecnologie andranno ad incidere nell’intero percorso che va dalla prevenzione, alla cura, all’assistenza e al follow-up, mediante strumenti come il Fascicolo Sanitario Elettronico, la Telemedicina, le Terapie Digitali ecc; inoltre, si svilupperanno nuovi touchpoint con la sanità da parte dei cittadini, con siti Web, App, chatbot, ecc. visto che i social media e servizi mobili saranno sempre più pervasivi.</p>
 <p>I sistemi informativi sanitari – ovvero l’insieme dei flussi di informazione gestiti all’interno dell’organizzazione sanitaria utili alla misura ed alla valutazione dei processi gestionali e clinici – saranno chiamati, mediante la loro architettura, ad assicurare il sempre più complesso livello operativo, di controllo e di governo delle aziende sanitarie, tenendo in debita considerazione lo sviluppo dei nuovi sistemi integrati regionali o di area.</p>
 <p>Occorrerà però fare i conti con sistemi tecnologici preesistenti, a volte obsoleti o comunque eterogenei, con culture organizzative diverse e disomogenee e con trasformazioni organizzative.</p>
 <p>L’e-health potrà supportare i problemi di sostenibilità economica e di garanzia dei servizi essenziali di assistenza erogati, anche a fronte di una domanda incrementale, e difficilmente governabile con i paradigmi attuali, riguardo ad ambiti come la cronicità e l’invecchiamento della popolazione. L’attuazione diffusa della Teleassistenza e del Telemonitoraggio consentirà l’accompagnamento sicuro a persone fragili ed anziani, sperimentando servizi Smart in casa propria, sia per la sfera sociale (spesa, pasti ecc.) che per l’assistenza infermieristica.</p>
 <p>I principali fattori determinati il successo di interventi e-health identificati a livello internazionale sono la qualità delle cure, il miglioramento nella diagnosi, il Clinical management e la gestione dei flussi di lavoro; i professionisti sanitari identificano, comunque, delle barriere nella sanità digitale, riguardanti l’allineamento con i processi clinici, la modifica dei ruoli, la mancanza di comunicazione face-to face con i pazienti. Non trascurabili sono i costi, in particolare se devono essere assicurati mediante finanziamenti pubblici.</p>
 <p>Dovranno essere opportunamente valutati nel contesto italiano i principali processi caratterizzati da evoluzione nell’ambito socio-sanitario che inducono cambiamenti organizzativi; quelli più rilevanti attengono alla revisione dell’organizzazione dei presidi ospedalieri, alla riorganizzazione complessiva della sanità regionale, alla revisione dei processi di presa in carico dei pazienti, alla razionalizzazione presidi ospedalieri sul territorio, alla centralizzazione acquisti, dei processi clinici/socio-sanitari, dei processi amministrativi/HR, dei processi ICT, dei servizi diagnostici e dei servizi emergenza urgenza. Non apparirà più possibile fare innovazione e cambiamenti di processi organizzativi sostenibili in sanità senza un utilizzo diffuso dei sistemi informativi, che assumeranno quindi un ruolo cruciale come leva strategica di cambiamento aziendale. Per operare questo cambiamento sarà basilare l’e-leadership – non solo per i Chief Information Officer ed i tecnici esperti ma anche per le professioni sanitarie – quale capacità di guidare l’innovazione organizzativa verso modelli interdisciplinari e interprofessionali, fortemente integrati e basati su comunità virtuali di pratica per l’e-health.</p>
 <p>La governance dell’innovazione digitale dovrà comprendere tutti i livelli istituzionali, da quello europeo, a quello nazionale (Governo, Ministero, Agenzia per l’Italia Digitale), a quello regionale (Regioni, Società in-house) ed a quello aziendale. Pertanto, a livello nazionale andrà assicurato principalmente il quadro normativo e regolatorio per il supporto per l’accesso ai finanziamenti, la definizione di standard e infrastrutture (materiali ed immateriali) e la semplificazione normativa; a livello regionale andrà garantita la programmazione e lo sviluppo mediante la messa a disposizione di risorse economiche, la definizione di Linee Guida regionali, la definizione di obiettivi comuni e convergenti; a livello aziendale dovrà essere sostenuta l’attuazione e la gestione dall’acquisizione di cultura riguardante l’innovazione digitale, sviluppando adeguate competenze nell’utilizzo delle soluzioni ICT.</p>
 <p>Per andare verso il sistema sanitario Smart occorrerà perseguire un armonico sviluppo delle seguenti componenti: servizi infrastrutturali (anagrafica regionale, piattaforme di integrazione, infrastruttura dedicata, Data Center, BC/DR, ecc.); servizi al cittadino (ricette elettroniche, servizi di prenotazione e pagamento esami e visite, App mobile, consultazione documentazione clinica-sanitaria…); servizi a supporto dei processi clinico-sanitari e assistenziali (FSE, PACS, PDTA informatizzati, Telemedicina, Certificati di malattia, reti di patologia, ecc.); servizi amministrativi (sistema ERP, sistema gestione pagamenti e prenotazioni, eProcurement, servizi HR condivisi…); governance e monitoraggio (Linee guida, meccanismi di coordinamento, formazione, monitoraggio e controllo ecc.).</p>
 <p>Alcune delle tecnologie che guideranno, anche in sanità, l’innovazione futura saranno: 
  <list list-type="bullet">
   <list-item>
    <p>Blockchain, che potrà essere l’architettura dei dati che unisce tutti i servizi disparati del settore sanitario e sociale in un unico sistema interoperabile e condiviso, per l’intera vita del paziente, quale repository di dati globale decentralizzato, peer to peer;</p>
   </list-item>
   <list-item>
    <p>Extended Reality e gli strumenti di realtà virtuale e realtà aumentata, quale tipo di percezione sensoriale che avviene sovrapponendo l’esperienza reale e delle informazioni digitali, con scopi di arricchirla mediante vari livelli di informazione;</p>
   </list-item>
   <list-item>
    <p>Artificial Intelligence, con i suoi algoritmi predittivi e le sue interfacce interattive.</p>
   </list-item>
  </list>
 </p>
 <p>La recente strategia del luglio 2019 delineata dal Ministero dello Sviluppo Economico a livello nazionale per l’Intelligenza Artificiale, per l’ambito salute troverà applicazioni con la chirurgia assistita con la robotica intelligente, l’assistenza infermieristica virtuale, il supporto alla diagnostica per immagini, la gestione dei fascicoli sanitari elettronici; inoltre, troverà applicazioni per l’ambito previdenza sociale principalmente per il supporto agli individui con disabilità, per incrementare l’inclusione sociale di categorie di cittadini svantaggiati e per soddisfare i nuovi bisogni derivanti dall’invecchiamento della popolazione. L’Intelligenza Artificiale potrà dare impulso all’innovazione ed alla predisposizione di standard condivisi nelle varie Regioni.</p>
 <p>Nel contesto sanitario ci sarà pertanto il bisogno di promuovere il possesso di nuovi skills per la governance e la reingegnerizzazione di processi e per la gestione del change management per tutti gli stakeholder che utilizzano le ICT, al fine di garantire una visione d’insieme coerente. Pertanto, si dovranno costruire percorsi di formazione - universitari e post-universitari - il cui obiettivo formativo è il governo della tecnologia tra figure diverse (professionisti sanitari, tecnici, gestori, esperti di processo o di organizzazione, CIO, ecc.), che saranno coinvolti in team multidisciplinari che integrino le competenze tecnologiche digitali, organizzative e di processo, e che governino il percorso insieme al management. Inoltre, sarà basilare definire percorsi di crescita equilibrata delle componenti di servizio ICT.</p>
 <p>Con queste premesse, alla domanda 
  <italic>“E-Health e assetti organizzativi: nuove opportunità per le professioni sanitarie?”</italic> è possibile rispondere che le principali utilità si potranno ricavare dall’integrazione organizzativa delle professioni sanitarie – con evolute competenze – su un numero sempre più ampio di servizi a supporto dei processi di prevenzione, cura ed assistenza (es. servizi relativi ai PDTA informatizzati, continuità assistenziale) e nelle iniziative di Telemedicina, inseriti in progetti regionali strutturati (es. sistema per la gestione delle cronicità), come Virtual Healthcare Teams. Questa integrazione potrà essere proficuamente estesa all’ambito sociale.
 </p>
</abstract>

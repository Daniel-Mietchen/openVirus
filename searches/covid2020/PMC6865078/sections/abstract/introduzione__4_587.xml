<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>In Italia il cancro del colon retto (CCR) rappresenta il secondo tumore sia per frequenza che per mortalità in entrambi i sessi. I programmi di screening consentono di diagnosticare il CCR in fase iniziale o pretumorale, riducendone la mortalità. Nelle Marche il programma consiste nell’offerta attiva, biennale, della ricerca del sangue occulto fecale (SOF), con metodo immunologico, alle persone asintomatiche di entrambi i sessi ed età compresa tra 50 e 69 anni. Scopo del lavoro è stato quello di valutare l’estensione e l’adesione al programma di screening nel triennio 2016-2018 nell’Area Vasta 2 (AV2) dell’Azienda Sanitaria Unica Regionale (ASUR) Marche, a seguito della riorganizzazione della gestione dei programmi di screening oncologici, con creazione di un’unica Segreteria Organizzativa di Screening in AV.</p>
 </sec>
 <sec>
  <title>MATERIALI E METODI</title>
  <p>Nel triennio esaminato sono stati calcolati i tassi di estensione degli inviti, sia grezzi (numero invitati su popolazione bersaglio) che corretti per gli esclusi prima dell’invito (SOF eseguito di recente o altro motivo). Sono stati inoltre calcolati i tassi di adesione al SOF, sia grezzi (numero rispondenti su numero invitati meno gli inviti inesitati) che corretti per gli esclusi dopo l’invito. L’adesione corretta è stata infine stratificata per sesso e tipo di invito: primi inviti ed inviti ad esami successivi.</p>
 </sec>
 <sec>
  <title>RISULTATI</title>
  <p>Il tasso di estensione corretto degli inviti è passato dal 127.2% del 2016, al 109% nel 2017 ed infine al 110.3% nel 2018. Il tasso di adesione corretto al test era pari al 35.9% nel 2016; al 35.8% nel 2017, e al 43.25% nel 2018. Per gli inviti agli esami successivi, l’adesione corretta è stata maggiore in tutti e tre gli anni, con una media del 72,3%, rispetto all’adesione ai primi inviti, che ha presentato un valore medio del 32%. In generale le donne hanno aderito di più rispetto agli uomini indipendentemente dalla tipologia di invito.</p>
 </sec>
 <sec>
  <title>CONCLUSIONI</title>
  <p>La riorganizzazione della gestione del programma di screening del CCR nell’AV2 attraverso l’istituzione di un unico coordinamento locale e la standardizzazione delle procedure dapprima eterogenee tra i vari distretti, ha avuto conseguenze positive, sia riguardo l’estensione degli inviti, coprendo tutta la popolazione bersaglio, sia riguardo l’adesione all’esame, che è aumentata notevolmente nel 2018 fino a superare la media nazionale del 40%.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>IL CONTESTO</title>
  <p>Per definire ruolo, competenze professionali igienistiche e skill manageriali dei medici delle Direzioni Mediche Ospedaliere (DMO) nell’organizzazione sanitaria del futuro occorre considerare le profonde trasformazioni in atto nell’ospedale e il singolare quadro delle DMO, chiamate ad operare in un contesto normativo datato, frammentato e privo di un univoco quadro di riferimento.</p>
  <p>L’ospedale è un’organizzazione complessa, strutturata come tutte le “
   <italic>Burocrazie Professionali</italic>” sulla base di forti regole implicite, spesso autoreferenziale e poco incline al cambiamento se non per le innovazioni di carattere clinico assistenziale (Zanetti, 
   <xref rid="art030_ref7" ref-type="bibr">1996</xref>).
  </p>
  <p>Tuttavia negli ultimi due decenni, nell’ambito dei Sistemi Sanitari più evoluti, l’ospedale ha dovuto accettare la sfida del cambiamento imposta da un mutato contesto economico, socio-demografico, epidemiologico e tecnologico. Le profonde transizioni in atto nei paesi occidentali e la necessità di confrontarsi con problemi di sostenibilità, con l’invecchiamento della popolazione, l’aumento delle patologie cronico-degenerative e dei pazienti pluripatologici e, al contempo, con i continui progressi tecnologici, le nuove conoscenze cliniche e le crescenti attese dei cittadini, rendono ineluttabile un cambio di paradigma del sistema ospedaliero e l’adozione di parallele innovazioni organizzative. Il ruolo strategico dell’ospedale è cambiato e continuerà a mutare nel prossimo futuro. Le attività di media complessità trovano efficaci risposte nell’assistenza territoriale, con il progressivo potenziamento dei servizi distrettuali mentre l’ospedale è deputato sempre più alla cura delle patologie acute, complesse, con perdita definitiva delle precedenti caratteristiche generaliste. Nel suo ambito si sperimentano modelli organizzativi alternativi a rigide settorializzazioni disciplinari e professionali e si definiscono nuovi asseti organizzativi e nuovi obiettivi di servizio. L’adozione del modello dipartimentale, dell’ospedale per Intensità di Cure, l’integrazione in rete dei presidi di diverso livello, la promozione dei Centri di eccellenza, la definizione di PDTA e di accordi interaziendali, rappresentano obiettivi ancora in itinere ma sono coerenti con concetti di committenza sempre meno orientati al semplice governo della produzione e più sensibili alla tutela della salute, in termini di equità di accesso, appropriatezza clinica, sicurezza, continuità assistenziale e presa in carico della persona.</p>
  <p>La sfida dell’innovazione imposta da un tale scenario richiede tuttavia un insieme combinato di interventi capaci di favorire l’affermazione di nuovi modelli manageriali e organizzativi ed una effettiva metamorfosi culturale, molto proclamata ma che nei fatti procede più lentamente di quanto dovrebbe, sia nell’area della programmazione che nella cultura del management e dei molti professionisti della sanità (Pieroni, 
   <xref rid="art030_ref6" ref-type="bibr">2010</xref>). L’emanazione del DM 70 sugli standard ospedalieri e del Piano Cronicità nel 2015 e 2016, con evidente ritardo rispetto ad un quadro in rapida evoluzione, segna comunque un punto di non ritorno rispetto al recente passato.
  </p>
  <p>I cambiamenti in atto avranno un forte impatto sul ruolo e sulle prospettive professionali dei medici igienisti delle DMO che a partire dagli anni ottanta, accanto alla classica componente di tipo igienico-organizzativo, hanno assunto un ruolo distinto nell’ambito manageriale-gestionale (Zanetti, 
   <xref rid="art030_ref7" ref-type="bibr">1996</xref>), successivamente sancito dall’avvio dell’aziendalizzazione. Per accettare e vincere la sfida del futuro è tuttavia fondamentale ridisegnare e affermare per questi professionisti un ruolo meno eterogeneo ed ambiguo dell’attuale ed al contempo sviluppare, sia nel percorso formativo dei giovani colleghi che nell’aggiornamento continuo, nuove competenze che, congiunte a quelle tradizionali già patrimonio dei medici igienisti, sappiano rispondere ai nuovi bisogni delle nostre organizzazioni.
  </p>
 </sec>
 <sec>
  <title>RUOLO E FUNZIONI DELLA DMO</title>
  <p>Nell’ultimo decennio sono sorte le premesse per una significativa revisione del ruolo e delle responsabilità attribuite alla DMO ma, in assenza di un quadro univoco “di sistema”, si è assistito ad una progressiva delegificazione e deregulation della funzione che ha generato ambiguità e non sempre consente di individuare con chiarezza quali siano gli ambiti di responsabilità e le competenze da mettere in campo. Diverse indagini dimostrano un’ampia variabilità di modelli ed una vasta gamma di soluzioni riguardo la collocazione organizzativa ed il ruolo della DMO, sia nell’ambito dei 21 sistemi sanitari regionali che nelle realtà di una stessa regione (Pieroni, 
   <xref rid="art030_ref6" ref-type="bibr">2010</xref>).
  </p>
  <p>Questa situazione, che riflette asincronie e incertezze tipiche delle fasi di transizione, è da mettere in relazione al decentramento regionale, all’autonomia organizzativa riconosciuta alle Aziende ed al potere discrezionale dei vertici aziendali, ma anche al peso decisivo delle trasformazioni che hanno interessato l’organizzazione dell’ospedale, in particolare: 
   <list list-type="bullet">
    <list-item>
     <p>l’affermazione del modello dipartimentale;</p>
    </list-item>
    <list-item>
     <p>la transizione professionale, con riconoscimento di più ampie autonomie gestionali alla componente clinica, infermieristica e tecnica;</p>
    </list-item>
    <list-item>
     <p>la crescente specializzazione dei Servizi di staff alle Direzioni Aziendali.</p>
    </list-item>
   </list>
  </p>
  <p>Oggi che tale riassetto è stato sperimentato e si è consolidato nella maggioranza delle AS occorre porsi l’obiettivo di rendere sinergiche e complementari le nuove figure gestionali, rappresentate da professionisti dell’area clinica, assistenziale e tecnica, e quella dei medici che tradizionalmente hanno svolto e svolgono funzioni organizzative.</p>
  <p>A tale riguardo sembra convincente il quadro concettuale per l’analisi delle funzioni della DMO descritto dal rapporto OASI 2012, più volte ripreso nella letteratura di settore, che individua quattro direttrici (Asset management, Knowledge management, Disease management e Network management) su cui fondare l’organizzazione e la gestione dell’ospedale in trasformazione (Lega, 
   <xref rid="art030_ref4" ref-type="bibr">2012</xref>).
  </p>
  <p>In questo quadro di trasformazione, tra altre ipotesi meno suggestive e anche sulla base di ricerche empiriche, la letteratura propone una rappresentazione della DMO impegnata attorno a due grandi aree di sua stretta pertinenza ed attorno ad altre aree “contendibili” con altre linee direzionali/ professionali. Le aree di specifica competenza, che assimilano la DMO ad una “direzione della produzione”, sono quella dei 
   <italic>medical affairs</italic> e quella dell’
   <italic>operations management</italic>.
  </p>
  <p>La prima rappresenta l’area delle funzioni in stretto collegamento con la linea clinica (Programmazione e controllo, gestione dei flussi informativi, supporto all’audit clinico, valutazione degli esiti, HTA, orientamento allo sviluppo professionale…), in rapporto e dipendenza con le strategie aziendali.</p>
  <p>La seconda attiene alla gestione operativa, ossia alla funzione che ricerca le migliori condizioni di efficienza dell’ospedale sotto il profilo tecnico e gestionale (organizzazione di infrastrutture diagnostiche e terapeutiche, tecnologiche, logistica e dei processi complessi e sovraordinati quale l’accreditamento, l’igiene ospedaliera, gli investimenti…) e che vede la DMO al centro dei processi decisionali.</p>
  <p>Le aree “contendibili” riguardano ambiti altrettanto complessi, non prettamente specialistici e che quindi necessitano di alti livelli di collaborazione con altre professioni (qualità, risk management, gestione dei posti letto…), con le direzioni tecnico amministrative (personale, acquisti, marketing, comunicazione, libera professione, relazioni sindacali…) o con più direzioni contemporaneamente, come nel caso di progetti speciali relativi a riorganizzazioni, reti interaziendali, trasformazioni strutturali. Anche in questi ambiti, in cui la collegialità ed il coinvolgimento dei clinici rappresenta un indiscusso punto di forza, il contributo dei medici di DMO può assicurare un apporto terzo, oltre che competenze e sensibilità tali da porlo spesso in posizione di leadership (Fantini, 
   <xref rid="art030_ref2" ref-type="bibr">2015</xref>).
  </p>
  <p>In prospettiva l’obiettivo potrebbe essere quello di costruire una DMO in grado di esercitare le proprie funzioni in tali diversi ambiti, in una logica di Direzione Operativa dell’ospedale e di Team multiprofessionale che comprenda altre figure (infermieri, ingegneri gestionali, statistici…), e dove il Medico di organizzazione assume ruolo e responsabilità dirette a garanzia di una visione unitaria ed unificante dei vari apporti in ordine alle azioni da intraprendere (Fantini, 
   <xref rid="art030_ref2" ref-type="bibr">2015</xref>; Pieroni, 
   <xref rid="art030_ref6" ref-type="bibr">2010</xref>). Un tale assetto consentirebbe una chiara ed efficace distinzione degli ambiti di responsabilità ai diversi livelli dell’organizzazione, evitando inefficienti sovrapposizioni: l’indirizzo strategico in capo alla Direzione Aziendale, la gestione della produzione e delle attività di supporto alla Direzione Operativa, la gestione delle attività “core” clinico-assistenziali affidata, con gradi di autonomia sempre più ampi, alle direzioni dipartimentali ed assistenziali.
  </p>
 </sec>
 <sec>
  <title>COMPETENZE E FORMAZIONE</title>
  <p>Qualsiasi sia l’ambito di azione e di responsabilità della DMO i fattori di successo del futuro saranno i contenuti e le conoscenze che saprà offrire ai propri interlocutori e le modalità di confronto con le altre componenti professionali. La matrice igienistica e l’approccio ai grandi temi della sanità pubblica dei MO è uno dei presupposti per affrontare al meglio le prossime sfide che comunque potranno essere vinte solo se l’approccio sarà basato su solide basi scientifiche maturate nel corso della formazione specialistica e dell’attività professionale.</p>
  <p>Il sapere scientifico deve essere migliorato per massimizzare i risultati e ridurre al minimo i rischi di indeterminazione e inappropriatezza. La posta in gioco e i cambiamenti in atto nell’ospedale esigono lo sviluppo di ulteriori e più solide competenze rispetto all’oggi, in diversi ambiti: pianificazione strategica, programmazione, modelli manageriali, progettazione organizzativa, valutazione dei risultati sia in un’ottica di EBM e governo clinico (outcome) che di sostenibilità economica (output). Nella cassetta degli attrezzi del futuro medico di DMO saranno irrinunciabili competenze, o almeno solide conoscenze, in tema di HTA, ricerca epidemiologica, risk management, valutazione comparativa e ricerca operativa sui servizi, da utilizzare con sistematicità e metodo allo scopo di generare sinergie ed alleanze interprofessionali e quindi condividere obiettivi e reciproci impegni (Mannion, 
   <xref rid="art030_ref5" ref-type="bibr">2005</xref>).
  </p>
  <p>Nell’era dell’ICT e dell’informazione diffusa un’abilità del tutto particolare, che può essere appresa ma che dovrebbe essere discriminata già nella fase di valutazione delle attitudini di chi aspira ad operare nelle DMO, è la “
   <italic>capacità di comunicare</italic>”, caratteristica decisiva per un’efficace interazione con i decisori, il management strategico, le direzioni dipartimentali, la popolazione.
  </p>
  <p>Il tema della 
   <italic>formazione</italic> universitaria e post universitaria è cruciale per accompagnare il processo di rinnovamento auspicato. Da anni è in corso un serrato confronto sull’impianto delle scuole di specializzazione e le soluzioni via via adottate non sembrano ancora rispondere appieno alle esigenze del SSN. La Scuola di Specializzazione in Igiene e Medicina Preventiva rappresenta la base su cui sviluppare l’acquisizione delle conoscenze e competenze che abbiamo delineato come necessarie per i medici delle DMO. Tuttavia diverse indagini hanno rivelato che nei fatti i piani formativi possono essere molto differenti nelle diverse sedi e non sempre efficaci rispetto agli scopi (Costantini, 
   <xref rid="art030_ref1" ref-type="bibr">2014</xref>). Questo quadro deve essere rapidamente modificato con una concreta revisione dei piani di studio e delle reti formative, anche in funzione di una efficace applicazione dei dettami della Legge 2019/60 che prevede, per gli specializzandi dell’ultimo anno, la possibilità di partecipare ai concorsi di selezione ed essere assunti a TD nell’ambito delle Aziende del SSN.
  </p>
  <p>La nuova normativa segue alcuni principi già sperimentati a livello internazionale dove peraltro la maggioranza delle scuole di Public Health non contemplano il management ospedaliero, riservando la formazione in tale ambito a Corsi e Master precisamente codificati. Questa ulteriore strada comincia ad essere seguita anche nel nostro paese con investimenti più strutturati per l’aggiornamento continuo e per corsi di management sanitario post universitari ed è un’opportunità che va perseguita anche allo scopo di coinvolgere progressivamente altri professionisti della salute impegnati in attività gestionali.</p>
 </sec>
 <sec>
  <title>CONCLUSIONI</title>
  <p>Ai Medici di organizzazione non mancano occasioni di sfida e opportunità per progettare il futuro e riposizionare il proprio ruolo nell’attuale transizione, a patto che acquisiscano ulteriori competenze per sostenere un impegno di rilevante complessità. Allo stato attuale non è facile indicare modelli univoci perché le esperienze sono disomogenee e l’impianto teorico è ancora privo di riferimenti consolidati. Oltre a quanto sinteticamente illustrato riteniamo tuttavia che i migliori traguardi per le DMO e l’ospedale si possano raggiungere rinnovando l’impegno dimostrato dai medici di matrice igienistica in altre occasioni di radicale trasformazione del sistema sanitario (riforma ospedaliera, istituzione del SSN, aziendalizzazione), in cui sono stati capaci di esaltare le competenze distintive di Sanità Pubblica che differenziano il loro operare da quello dei colleghi clinici, rendendolo complementare.</p>
 </sec>
</abstract>

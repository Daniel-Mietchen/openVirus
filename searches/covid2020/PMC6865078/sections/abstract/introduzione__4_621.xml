<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Sebbene la rosolia sia considerata un’infezione lieve, nelle donne in gravidanza può causare gravi danni, quali aborto spontaneo, morte fetale, nati morti o gravi malformazioni congenite, complessivamente note come sindrome da rosolia congenita (CRS). Nonostante l’esistenza di un vaccino efficace, i dati epidemiologici mostrano come la rosolia e la CRS siano ancora molto diffuse. Lo scopo di questo lavoro è quello di rivedere, nei Paesi ad alto e medio reddito, le principali strategie per raggiungere l’eliminazione della rosolia, i cui capisaldi sono un’elevata copertura vaccinale e solidi Sistemi di Sorveglianza.</p>
 </sec>
 <sec>
  <title>MATERIALI E METODI</title>
  <p>È stata effettuata una ricerca su PubMed utilizzando come parole chiave “rosolia, sindrome da rosolia congenita ed epidemiologia” e selezionando gli articoli degli ultimi 10 anni (fino a gennaio 2019). Dei 258 articoli risultati dalla ricerca, ne sono stati selezionati 65, che da titolo o abstract trattavano, in Paesi ad alto e medio reddito, una o più delle seguenti strategie: aumento della copertura vaccinale contro la rosolia in donne di età fertile, maschi e immigrati; proposta della vaccinazione contro la rosolia in tutte le occasioni opportune; implementazione dei Sistemi di Sorveglianza.</p>
 </sec>
 <sec>
  <title>RISULTATI</title>
  <p>L’aumento della copertura vaccinale contro la rosolia e l’implementazione dei Sistemi di Sorveglianza è l’obiettivo di molti studi pubblicati. Nella letteratura viene confermato che i gruppi suscettibili risultano essere le donne in gravidanza, gli uomini adulti e gli immigrati. Per questo motivo è importante raggiungere tali soggetti con campagne di promozione della salute adeguate e con proposte attive di vaccinazione in tutte le occasioni opportune. I Sistemi di Sorveglianza, nonostante siano correntemente presenti in molti Paesi, ancora non raggiungono gli standard di qualità adeguati.</p>
 </sec>
 <sec>
  <title>CONCLUSIONI</title>
  <p>Nonostante la diffusa consapevolezza del pericolo di contrarre la rosolia in gravidanza, il problema continua ad essere sottovalutato. Pertanto è fondamentale che tutti gli operatori sanitari siano informati e formati riguardo l’importanza di indagare lo stato immunitario, suggerendo la vaccinazione contro la rosolia alle suscettibili, in qualsiasi occasione opportuna. D’altro canto, bisogna effettuare una campagna di informazione efficace per la popolazione, in modo da diffondere le conoscenze riguardo la rosolia, la CRS e la vaccinazione. È nota l’esistenza e l’efficacia di strategie applicabili per aumentare la copertura vaccinale e per implementare i Sistemi di Sorveglianza, tuttavia in letteratura sono descritte poche esperienze pratiche e vengono presentati pochi risultati della loro attuazione. Per questo risulta necessario impiegare sforzi maggiori per trasformare in atti concreti quanto soltanto teorizzato.</p>
 </sec>
</abstract>

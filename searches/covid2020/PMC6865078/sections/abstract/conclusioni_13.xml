<?xml version="1.0" encoding="UTF-8"?>
<abstract>
 <p>Negli ultimi 20 anni l’Italia centrale è stata colpita da numerosi eventi sismici. Con il nome di terremoto dell’Aquila del 2009 si intende una serie di eventi sismici, iniziati nel dicembre 2008 e terminati nel 2012, con epicentri nell’intera area della città, della conca aquilana e di parte della provincia dell’Aquila. Il nome si riferisce principalmente alla scossa principale, verificatasi il 6 aprile 2009 alle ore 3:32, che ha avuto una magnitudo pari a 6,3. Il sisma è stato avvertito in buona parte dell’Italia Centrale ed ha interessato complessivamente 49 comuni concentrati prevalentemente nella Provincia de l’Aquila.</p>
 <p>A evento concluso, il bilancio definitivo è stato di 309 vittime, oltre 1.600 feriti e oltre 10 miliardi di euro di danni stimati.</p>
 <p>Subito dopo l’evento distruttivo si è provveduto all’installazione di tende da campo, mentre i ricoverati del moderno ospedale San Salvatore, dichiarato inagibile al 90%, sono stati trasportati in una tendopoli adibita a ospedale oppure all’ospedale di Avezzano e in altre strutture della regione. Il sisma ha completamente sventrato la sede della Prefettura dell’Aquila che avrebbe dovuto essere il centro di coordinamento dei soccorsi.</p>
 <p>Al 22 gennaio 2010 il numero degli sfollati risultava pari a 10.128, di cui 1.123 nelle caserme di Coppito e Campomizzi, 8.905 presso strutture alberghiere (delle quali 6.195 fuori della provincia dell’Aquila) cui vanno aggiunte le 12.056 persone che hanno avuto una sistemazione provvisoria nelle C.A.S.E. e le 2.362 che l’hanno avuta nei M.A.P.</p>
 <p>
  <italic>Gli eventi sismici del Centro Italia del 2016 e 2017</italic> hanno avuto inizio ad agosto 2016 con epicentri situati tra l’alta valle del Tronto, i Monti Sibillini, i Monti della Laga e i Monti dell’Alto Aterno.
 </p>
 <p>Le scosse principali si sono verificate il 24 Agosto 2016 e il 26 ottobre 2016 con magnitudine di 6.0.</p>
 <p>Il 30 ottobre 2016 è stata registrata la scossa più forte, di magnitudo momento 6.5 con epicentro tra i comuni di Norcia e Preci, in provincia di Perugia. Questo insieme di eventi ha provocato in tutto circa 41.000 sfollati, 388 feriti e 303 morti, dei quali 3 morirono per via indiretta (causa infarto per lo spavento).</p>
 <p>I primi soccorsi sono arrivati sui luoghi del sisma già a poche ore dalla scossa del 24 agosto, seppur con un certo ritardo nel raggiungere le frazioni più isolate a causa dei numerosi ponti crollati e delle strade ostruite dalle macerie. Il giorno seguente il numero totale di soccorritori messi in campo ammontava a 5.400 unità.</p>
 <p>A seguito del terremoto del 24 agosto con il decreto-legge 17 ottobre 2016, n. 189 e con successiva Legge di conversione 15 dicembre 2016, n. 229, “Interventi urgenti in favore delle popolazioni colpite dal sisma del 24 agosto 2016”, viene istituito un elenco per un totale di 131 comuni.</p>
 <p>Nella gestione della ricostruzione, il governo italiano ha scelto sin dall’inizio di allontanarsi dal cosiddetto “modello Bertolaso” (impiegato nel terremoto dell’Aquila, caratterizzato da una gestione centralizzata e dal frequente ricorso a poteri straordinari), come disposto dalla Legge 100/2012 che ridefinisce la prima fase dell’emergenza, specificando che i poteri straordinari per fronteggiare le calamità vanno utilizzati per interventi temporali limitati e predefiniti lasciando poi proseguire le attività alle amministrazioni competenti in via ordinaria, decentrando le decisioni nei territori. Un’altra decisione, presa per richiesta dei sindaci del cratere, è stata quella di ricostruire i centri abitati dove erano, evitando la costruzione di new town per l’alloggiamento degli sfollati.</p>
 <p>Tuttavia successivamente i sindaci del cratere hanno denunciato la presenza di un’eccessiva burocrazia che ha rallentato la ricostruzione. A dieci mesi dalla prima scossa erano state consegnate solo 400 “casette” (S.A.E., soluzioni abitative d’emergenza) sulle 3 800 richieste, mentre il 92% delle macerie attendeva ancora di essere rimosso.</p>
 <p>Gli eventi sismici hanno avuto in comune alcuni aspetti socio-sanitari ed organizzativi: 
  <list list-type="simple">
   <list-item>
    <p>8. l’inagibilità di una serie di strutture ospedaliere e sanitarie, nell’area del “cratere”, mentre altre sedi legate alla pubblica assistenza sono state pesantemente compromesse;</p>
   </list-item>
   <list-item>
    <p>9. i soccorsi sono intervenuti molto precocemente rispetto ad altre situazioni simili precedenti grazie al miglior funzionamento della macchina organizzativa e della protezione civile;</p>
   </list-item>
   <list-item>
    <p>10. nell’arco delle 24 ore post sisma, sono state approntate le misure di emergenza con presa in carico delle necessità impellenti per garantire in modo efficace l’organizzazione sanitaria, ovvero: evacuazioni in 24 ore delle strutture ospedaliere e territoriali così come disposte dagli organi tecnici della Protezione Civile;</p>
   </list-item>
   <list-item>
    <p>11. immediata riorganizzazione delle attività clinico-sanitarie e di prevenzione, che ne ha garantito fin da subito la persistenza. Ciò è stato possibile dapprima mediante l’utilizzo di tende e successivamente mediante l’utilizzo di moduli abitativi prefabbricati;</p>
   </list-item>
   <list-item>
    <p>12. ricollocazione degli anziani ospitati nelle Residenze Protette rese inagibili dal sisma;</p>
   </list-item>
   <list-item>
    <p>13. per quanto attiene l’Umbria di grande efficacia è stata la possibilità di utilizzo del Centro Regionale della Protezione Civile situata a Foligno e realizzata dopo il terremoto del 1997.</p>
   </list-item>
  </list>
 </p>
 <p>Per quanto attiene agli 
  <italic>aspetti igienico-sanitari</italic> si segnalano interventi atti alla verifica della potabilità delle acque, all’accertamento dell’eventuale estumulazione delle salme nei cimiteri, alla rimozione in collaborazione con la Protezione Civile delle macerie e identificazione di siti di stoccaggio e gestione dei rifiuti. Le attività di 
  <italic>controllo veterinario</italic> hanno interessato la tutela e il mantenimento delle attività commerciali legate alla zootecnia, compresa la produzione di alimenti di origine animale e derivati. Nello specifico sono stati effettuati sopralluoghi negli stabilimenti di produzione e stabulazione per verificare il mantenimento dei requisiti igienici, il censimento delle stalle inagibili, l’evacuazione degli animali dalle zone interdette dalle attività ordinarie per motivi di pericolosità, il recupero e smaltimento degli animali morti. È stato effettuato inoltre il controllo della situazione degli animali da compagnia.
 </p>
 <p>
  <italic>La comunicazione</italic> ha svolto un ruolo importante in entrambe le situazioni, ma negli eventi del 2016-2017 si sono sviluppate metodiche maggiormente in linea con l’evoluzione della comunicazione nel nostro Paese.
 </p>
 <p>I Servizi Informatici hanno lavorato per ripristinare con sollecitudine i collegamenti interrotti dal sisma.</p>
 <p>I Servizi di Comunicazione aziendali hanno lavorato per facilitare i contatti sia interni che esterni, anche attraverso l’istituzione di numeri verdi e attraverso l’uso del sistema di messaggistica WhatsApp.</p>
 <p>I siti web aziendali dedicati alla emergenza terremoto sono stati utilizzati per comunicare l’evoluzione degli interventi.</p>
 <p>Attraverso i social network è stata sperimentata la 
  <italic>Comunicazione attiva</italic>: mutamento sedi, orari, servizi, provvedimenti regionali e/o aziendali, numeri telefonici e la 
  <italic>Comunicazione ricettiva</italic>: presi in carico e riscontrati messaggi con cui venivano chieste informazioni e approfondimenti.
 </p>
 <p>Per quanto attiene gli 
  <italic>aspetti psicologici</italic> numerosi sono gli elementi da sottolineare.
 </p>
 <p>In Umbria in occasione del sisma 2016-2017 sono intervenuti più di 200 psicoterapeuti provenienti dalle diverse parti dell’Italia ed altri psicologi di numerose Associazioni. Il Lavoro è stato svolto seguendo dei turni, in maniera volontaria e gratuita utilizzando i “Criteri di massima sugli interventi psicosociali da attuare nelle catastrofi” (G.U. n. 200 del 29.08.2006), oltre a metodi specifici di trattamento (RIF per EMDR), per il primo triage psicologico, la psicoeducazione sulle reazioni all’evento critico supportate dalla consegna di materiale informativo e la costruzione di una rete di contatti. L’intervento è stato rivolto alla popolazione colpita, agli operatori del soccorso, agli istituti scolastici.</p>
 <p>Numerose ricerche dimostrano che l’esposizione ai terremoti può portare a qualità della vita compromessa e a sintomi psicologici duraturi spesso diagnosticati come disturbo post-traumatico da stress (PTSD).</p>
 <p>Anche con riferimento allo stato di salute emergono dati di effetti a medio e lungo termine. Un maggiore utilizzo dei dati sanitari correnti e, nei limiti del possibile, l’identificazione delle coorti di esposti consentirebbe di avere indicazioni affidabili sui fabbisogni sanitari e interventi assistenziali efficaci. L’entroterra marchigiano è stato ripetutamente colpito da terremoti particolarmente negli ultimi 20 anni. Oltre ai danni strutturali si è assistito a forti problematiche di natura economica e al progressivo spopolamento delle zone colpite, in attesa della sistemazione nelle SAE o in appartamenti di autonoma sistemazione. A distanza di tre anni, la popolazione dell’entroterra marchigiano è, però, diminuita di oltre 6.000 unità a seguito di trasferimenti in altre zone.</p>
 <p>Il gruppo di studio marchigiano dell’Università di Camerino (in collaborazione con psichiatri e psicologi del DSM di Camerino e di Jesi - ASUR Marche) ha iniziato a studiare gli effetti sulla salute dei terremoti già a partire dagli eventi sismici del 1997, che avevano pesantemente colpito Marche e Umbria. L’attività di ricerca si è incentrata sulla valutazione del benessere psicofisico della popolazione colpita e sulla valutazione della qualità della vita percepita. Tale approccio è stato poi utilizzato anche in occasione del terremoto del Molise del 2002 e del terremoto dell’Aquila del 2009. In occasione degli eventi del 2016, è emerso che. parte del campione esaminato mostra una forte intensità di sintomi psicologici (il 25% circa del campione esaminato ha probabile PTSD e il 10% circa manifesta disturbi psichici). I soggetti con probabile PTSD riferiscono anche una minore qualità della vita. Valutando la situazione relativa alla sistemazione abitativa, le problematiche sembrano essere maggiori in coloro che vivono in autonoma sistemazione, soprattutto in riferimento ai sintomi psicologici.</p>
 <sec>
  <title>CONCLUSIONI</title>
  <p>In sintesi gli eventi sismici dell’Italia Centrale hanno evidenziato: 
   <list list-type="order">
    <list-item>
     <p>grande capacità di reazione della macchina sanitaria sull’onda emotiva;</p>
    </list-item>
    <list-item>
     <p>efficienza del sistema di ricezione della rete ospedaliera (118-ospedali), discreto funzionamento dei Piani di Massimo Afflusso (PEIMAF), sebbene si sia evidenziata la necessità di una manutenzione organizzativa e monitoraggio della performance;</p>
    </list-item>
    <list-item>
     <p>debolezza della funzione di coordinamento legata alle diverse competenze regionali, parzialmente compensata dalle diverse organizzazioni aziendali;</p>
    </list-item>
    <list-item>
     <p>debolezza della funzione amministrativa legata soprattutto ad una sovrapposizione normativa nazionale e regionale (es. diversa applicazione della normativa sul ticket) e alla rigidità del sistema degli acquisti (nuovo codice appalti e disposizioni anticorruzione). Ciò rende necessaria una formazione specifica preliminare per la gestione amministrativa dei disastri (
      <ext-link ext-link-type="uri" xlink:href="https://territoriaperti.univaq.it/master/" xmlns:xlink="http://www.w3.org/1999/xlink">https://territoriaperti.univaq.it/master/</ext-link>);
     </p>
    </list-item>
    <list-item>
     <p>mancanza di flessibilità di sistema nella gestione straordinaria delle risorse umane (es. assunzioni temporanee e spostamento del personale);</p>
    </list-item>
    <list-item>
     <p>necessità di elaborare Linee Guida e sperimentazioni organizzative per la preparedness, ad esempio, nel campo epidemiologico, per la costituzione di coorti di studio per la sorveglianza post emergenza; per migliorare le modalità di raccordo con la Protezione Civile e gli Enti Locali, comprese le strutture per la ricostruzione; infine per l’adeguamento temporaneo delle risorse logistiche delle Aziende Sanitarie coinvolte.</p>
    </list-item>
   </list>
  </p>
  <p>In definitiva emerge la necessità di studiare gli effetti sulla salute a medio e lungo termine delle persone colpite da catastrofi naturali. Si ritiene importante implementare una rete di professionisti che operino sotto il coordinamento di 
   <italic>un osservatorio epidemiologico nazionale</italic> e che, regolarmente ed in maniera coordinata, raccolgano ed analizzino set di dati di grandi dimensioni a beneficio della sorveglianza epidemiologica dell’emergenza. Tale approccio collaborativo migliorerebbe la qualità e la velocità della risposta in fase di emergenza sia da parte delle strutture locali che di quelle nazionali. Qualità e velocità che dovrebbero essere garantite, grazie alla formazione degli attori principalmente coinvolti ed alla possibilità di applicare quanto previsto da Linee Guida Nazionali che tengano in debito conto la problematica del post-emergenza e dei possibili effetti a lungo termine sulla salute umana, cosicché l’intervento possa essere uniforme su tutto il territorio nazionale per ogni tipologia di catastrofe.
  </p>
 </sec>
</abstract>

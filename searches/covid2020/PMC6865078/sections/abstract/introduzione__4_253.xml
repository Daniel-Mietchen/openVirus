<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Dipartimento di Prevenzione dell’Azienda per l’Assistenza Sanitaria n. 5 “Friuli Occidentale” ha predisposto, in collaborazione con il Laboratorio Nazionale di Riferimento per diossine e PCB negli alimenti destinati al consumo umano e nei mangimi, un piano di monitoraggio al fine di valutare i livelli di contaminazione da PCDD/F e PCB in campioni di uova da galline allevate a terra e di foraggio destinato al consumo animale, prodotti nell’area compresa tra i comuni di Maniago, Fanna, Vajont e Cavasso Nuovo ed, eventualmente, adottare misure sanitarie idonee in relazione ai risultati analitici.</p>
 </sec>
 <sec>
  <title>MATERIALI E METODI</title>
  <p>Per le uova, l’area di studio è stata delimitata mediante un’ellisse in cui i due potenziali punti di emissione degli inquinanti oggetto di studio (zona industriale di Maniago e cementificio di Fanna) rappresentano i fuochi. L’area è stata suddivisa in una griglia con celle di 500 m di lato. Successivamente sono state scelte in maniera casuale 16 celle da campionare e 23 di riserva. Da ogni allevamento è stato prelevato un campione costituito da almeno 12 uova deposte da tutte le galline dell’allevamento nell’arco di una settimana. Per i foraggi, intorno ai due punti di emissione, sono stati costruiti due cerchi di raggio pari a 500 e 1.000 m; sono stati ricavati 6 settori (3 di prelievo e 3 di riserva) entro i quali effettuare i campionamenti. I campioni sono stati prelevati in singola aliquota, sfalciando l’erba ad un’altezza minima di 7 cm dal terreno (peso almeno 1 kg). Su ciascuna matrice prelevata è stata effettuata la ricerca di PCDD/F, DL-PCB e NDL-PCB.</p>
 </sec>
 <sec>
  <title>RISULTATI</title>
  <p>I livelli di conformità dei campioni sono stati valutati tenendo conto dell’incertezza di misura e applicando i limiti fissati dalla normativa vigente. La contaminazione nelle uova è risultata inferiore ai limiti massimi di legge tuttavia, in tre campioni sono state riscontrate concentrazioni di DL-PCB superiori al livello d’azione. La contaminazione nei foraggi, è risultata inferiore ai limiti massimi di legge e ai limiti di azione per tutte le classi di contaminante esaminate.</p>
 </sec>
 <sec>
  <title>CONCLUSIONI</title>
  <p>I risultati hanno rivelato concentrazioni medie comparabili con quelle riportate in altre ricerche effettuate in altre aree e condotte con simili disegni sperimentali. Il quadro che si è riscontrato nell’area di studio, sembra essere rassicurante. Tuttavia, negli allevamenti con livelli di contaminazione superiori ai limiti di azione sarebbe opportuno effettuare ulteriori controlli al fine di individuare l’eventuale causa della contaminazione.</p>
 </sec>
</abstract>

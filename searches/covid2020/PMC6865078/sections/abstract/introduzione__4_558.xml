<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il potenziale rischio di infezione occupazionale negli impianti di depurazione è confermato dagli studi che hanno rilevato tassi anticorpali maggiori nei confronti di patogeni enterici nei lavoratori rispetto alla popolazione generale ed una maggiore incidenza di malattie gastrointestinali e respiratorie nei neoassunti. Infatti, è ben nota la presenza nelle matrici trattate durante il processo di depurazione, di microrganismi patogeni (uova di elminti, protozoi, batteri, miceti e virus) con rilevanti caratteristiche infettive, allergogene e tossigene. È tuttavia difficile valutare il rischio occupazionale sia perché tali agenti sono molto diffusi nella popolazione e possono trasmettersi per vie differenti dall’inalazione di aerosol o il contatto con il liquame, sia perché l’infezione e la malattia dipendono dal grado di esposizione, dalla dose minima infettante, dalla virulenza e dalla suscettibilità individuale. Un possibile approccio che potrebbe risolvere in parte questi limiti è quello, come già suggerito da recenti studi, dell’utilizzo della Quantitative Microbial Risk Assessment (QMRA) che consiste nello sviluppo di modelli di stima del rischio biologico basandosi sui dati noti relativi alla contaminazione ambientale e la loro combinazione con le informazioni dose-risposta sia dei patogeni indici che dei microrganismi indicatori a loro correlati.</p>
 </sec>
 <sec>
  <title>MATERIALI E METODI</title>
  <p>I dati microbiologici storici ottenuti da campagne di monitoraggio di liquami, aerosol e dalle tute dei lavoratori esposti di alcuni impianti di depurazione, sono stati analizzati per valutare la concentrazione di indicatori di contaminazione biologica (Carica batterica totale, Carica micetica totale, 
   <italic>E. coli</italic>, enterococchi e batteriofagi) e quella di alcuni patogeni (adenovirus, virus dell’epatite A, enterovirus, salmonella, 
   <italic>E. coli</italic> enteropatogeno), e la conseguente esposizione del personale. Considerando la relazione indicatori/patogeni e le informazioni note sulla relazione dose-risposta, è stato quindi sviluppato un modello di QMRA per tipo di matrice e via di esposizione.
  </p>
 </sec>
 <sec>
  <title>RISULTATI</title>
  <p>I dati hanno evidenziato una presenza nel 97% di campioni liquidi di adenovirus, seguito da Salmonella (84%), enterovirus (46%), 
   <italic>E. coli</italic> enteropatogeno (38%) e dal virus dell’epatite A (15%). Anche nell’aerosol il patogeno più rilevato è stato adenovirus. Le concentrazioni degli indicatori, presenti in tutte le matrici, risultano debolmente correlati statisticamente con i patogeni. Il modello di QMRA sviluppato con tali dati ha evidenziato un maggior rischio biologico occupazionale strettamente associato alla concentrazione, al tempo ed alla differente modalità di esposizione.
  </p>
 </sec>
 <sec>
  <title>CONCLUSIONI</title>
  <p>Lo studio ha permesso di effettuare una stima del rischio biologico occupazionale che potrebbe essere utile anche per stabilire i limiti di esposizione ai patogeni e per implementare la prevenzione.</p>
 </sec>
</abstract>

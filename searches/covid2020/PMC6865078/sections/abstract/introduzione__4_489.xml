<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La vaccinazione rappresenta un atto medico estremamente utile ed efficace, che ha consentito la prevenzione e, in alcuni casi, l’eradicazione di gravi malattie infettive. Scopo di questo lavoro è illustrare alcuni aspetti circa l’attuale gestione delle offerte e le coperture vaccinali delle regioni italiane, ed evidenziare le differenze talora presenti tra le varie regioni.</p>
 </sec>
 <sec>
  <title>MATERIALI E METODI</title>
  <p>In Italia, con il Decreto Legge 2017/73, è stato introdotto l’obbligo vaccinale per tutti i bambini di età compresa tra 0 e 16 anni per 10 vaccinazioni: anti-poliomielitica, anti-difterica, anti-tetanica, anti- epatite B, anti-pertosse, anti-
   <italic>Haemophilus influenzae</italic> tipo b (somministrati insieme nel vaccino Esavalente), anti-morbillo, anti-rosolia, anti-parotite (vaccino Trivalente MPR) e anti-varicella. Sono indicate inoltre, ad offerta attiva, gratuita e non obbligatoria da parte delle Regioni e Province autonome, le vaccinazioni anti-meningococcica B, anti-meningococcica C, anti-pneumococcica e anti-rotavirus.
  </p>
 </sec>
 <sec>
  <title>RISULTATI</title>
  <p>Una rilevazione di medio termine (30 giugno) effettuata nel corso del 2018 sulle coorti di nascita 2010, 2014 e 2015 ha evidenziato un aumento superiore al 95% delle coperture a 24 + 6 mesi e 36 + 6 mesi a livello nazionale per il vaccino Esavalente. Risulta inoltre importante l’aumento del 2,3% delle coperture per il vaccino MPR con raggiungimento del valore di 94,15%. Sussistono alcune variazioni regionali nell’offerta vaccinale. Ad esempio, alcune regioni, quali Lombardia, Veneto ed Emilia Romagna, prevedono programmi di vaccinazione degli adolescenti con anamnesi negativa per varicella. La regione Puglia prevede, per i nuovi nati e gli adolescenti, la vaccinazione anti meningococco B a 11-12 anni in concomitanza con la vaccinazione MenACWY. Per le regioni Veneto, Liguria, Basilicata e Sicilia, il vaccino tetravalente coniugato anti- meningococco ACWY sostituisce il vaccino monovalente antimeningococco C al 13°mese di vita ed a 14-15 anni.</p>
 </sec>
 <sec>
  <title>CONCLUSIONI</title>
  <p>Nonostante la gestione dell’offerta vaccinale sia, in linea di massima, conforme al Piano Nazionale Prevenzione Vaccini (PNPV) 2017-2019, sussistono ancora considerevoli differenze tra le varie regioni. Occorre inoltre ridurre le variazioni ingiustificate dell’offerta vaccinale all’interno dello stesso territorio regionale, ridurre gli scarti, le iniquità e le disuguaglianze.</p>
 </sec>
</abstract>

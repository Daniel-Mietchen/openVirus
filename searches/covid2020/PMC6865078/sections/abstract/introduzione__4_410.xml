<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La carenza di iodio e i disturbi correlati sono ancora un problema per la salute nella maggior parte dei paesi del mondo. La prevalenza di gozzo e la concentrazione mediana di iodio urinario (UI) nei bambini in età scolare (11-14 anni) sono attualmente i due indicatori più utilizzati per il monitoraggio dei disturbi da carenza di iodio in aree endemiche. L’OMS e il Consiglio Internazionale per il Controllo dei Disturbi da Carenza di Iodio (ICCIDD) hanno definito come carenti di iodio le aree caratterizzate da escrezione mediana di UI &lt; 100 µg/L e classificato il gozzo endemico in caso di aumento del volume della tiroide in più del 5% della popolazione in età scolare. Scopo di questo studio è valutare la prevalenza del gozzo nella provincia di Crotone.</p>
 </sec>
 <sec>
  <title>MATERIALI E METODI</title>
  <p>Identificate un’area “sentinella” tra i paesi montani del crotonese, dove precedentemente era stato rilevato uno stato di carenza iodica, ed un’area “di controllo” in un’area marina iodio-sufficiente. Alle scuole secondarie di I livello di circa 750 studenti di età 11-14anni del territorio è stato proposto di valutare ecograficamente il volume ghiandolare tiroideo e di raccogliere un campione estemporaneo di urine per determinare la ioduria agli studenti, previo consenso informato dei genitori. Successivamente si è programmata la campagna di promozione della iodoprofilassi nelle scuole per gli anni 2016-2019, al fine di diffondere l’informazione sui vantaggi della iodoprofilassi, formando gli insegnanti delle scuole e sensibilizzando gli studenti e le loro famiglie a riguardo. L’intervento è stato realizzato in coordinazione tra endocrinologi, epidemiologi e un assistente sanitario del territorio attraverso attività di laboratorio, di studio e di cooperazione.</p>
 </sec>
 <sec>
  <title>RISULTATI</title>
  <p>Le scuole aderenti al progetto sono state l’82%, con 400 alunni e 680 genitori coinvolti. La prevalenza del gozzo nell’area sentinella è risultata di circa il 20%, mentre l’escrezione mediana di UI è risultata &lt; 100 µg/L nel 30-32% dei campioni raccolti. Sono stati realizzati incontri informativi rivolti agli insegnanti, ai genitori e agli studenti, mirati a sensibilizzare l’intera popolazione sui vantaggi di un’adeguata iodoprofilassi e sull’importanza di raggiungere il target ideale del 90% di adesione delle famiglie al consumo di sale da cucina iodato.</p>
 </sec>
 <sec>
  <title>CONCLUSIONI</title>
  <p>I risultati relativi alle patologie da carenza di iodio confermano l’alta prevalenza di gozzo nel territorio oggetto d’indagine. L’efficacia della iodoprofilassi richiede ulteriore divulgazione affinché si raggiunga il target di adesione al consumo di sale iodato. Successivamente sarà monitorata l’efficacia della campagna realizzata, per verificare la soglia effettiva raggiunta.</p>
 </sec>
</abstract>

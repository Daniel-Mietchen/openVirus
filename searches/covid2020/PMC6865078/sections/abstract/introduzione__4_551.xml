<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Gli interventi di sostituzione protesica di anca e ginocchio sono annoverati tra i maggiori successi della medicina moderna e hanno rivoluzionato la gestione e la qualità della vita delle persone con artrosi. Il crescente ricorso a questo tipo di chirurgia impone un’attenta sorveglianza degli esiti ottenuti in particolare delle infezioni che rappresentano una delle complicanze più frequenti. Scopo del presente studio è valutare l’incidenza di infezioni a seguito di chirurgia protesica articolare presso l’Azienda Ospedaliero-Universitaria di Careggi a Firenze (AOUC), un ospedale di terzo livello che rappresenta uno dei centri ortopedici di riferimento, sia regionale che nazionale.</p>
 </sec>
 <sec>
  <title>MATERIALI E METODI</title>
  <p>Lo studio è stato condotto retrospettivamente su tutti i pazienti sottoposti ad intervento chirurgico di sostituzione primaria o secondaria di anca, ginocchio o spalla, tra il 1° giugno 2016 e il 1° giugno 2017 in AOUC. Il periodo di sorveglianza per valutare l’insorgenza di infezione peri-protesica (PJI) o del sito chirurgico superficiale (ISCS) è stato pari a 12 mesi dall’intervento. Le definizioni di PJI e ISCS sono state definite in accordo con le indicazioni del CDC di Atlanta. Per ciascun paziente sono stati consultati la cartella clinica informatizzata, il registro operatorio, gli esami microbiologici effettuati. Sono stati inoltre consultati i flussi sanitari regionali per individuare eventuali successivi ricoveri e/o interventi chirurgici presso altre strutture sanitarie in Toscana.</p>
 </sec>
 <sec>
  <title>RISULTATI</title>
  <p>Sono stati selezionati 821 pazienti, prevalentemente di sesso femminile (64,1%), con un’età media di 72 anni. Il 61,3% dei pazienti è stato sottoposto ad intervento di protesi d’anca, il 32,3% di ginocchio e il 6,5% di spalla. Gli interventi sono stati eseguiti in oltre la metà dei casi per osteoartrite. L’incidenza delle PJI a 12 mesi dall’intervento è risultata dello 0,6%, quella delle ISCS dello 0,5%; tali infezioni sono per lo più insorte precocemente (entro 30 giorni). Tutte le ISCS e il 60% delle PJI sono insorte a seguito di interventi protesici di anca. La profilassi antibiotica è stata effettuata nel 99,5% dei casi (prevalentemente con cefazolina) generalmente per una durata superiore alle 24 ore.</p>
 </sec>
 <sec>
  <title>CONCLUSIONI</title>
  <p>L’infezione di protesi articolare costituisce un importante problema di sanità pubblica date le ripercussioni sia in termini di morbosità e mortalità dei pazienti, sia in termini socio-economici. Il tasso di incidenza rilevato in AOUC è in linea con quanto riportato negli studi internazionali e si posiziona tra le incidenze più basse. L’esecuzione della profilassi antibiotica risulta una pratica ben consolidata, al contrario emerge una scarsa attenzione riguardo alla durata della profilassi.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nel corso degli ultimi anni, nei paesi industrializzati l’obesità ha assunto proporzioni epidemiche e tra le opzioni terapeutiche, limitatamente ad una coorte selezionata di soggetti, trova indicazione il trattamento chirurgico. In considerazione dell’istituzione nel 2016 della rete veneta per il trattamento integrato dell’obesità, è stato condotto uno studio retrospettivo al fine di dimensionarne il ricorso e l’andamento temporale nell’ultimo ventennio.</p>
 </sec>
 <sec>
  <title>MATERIALI E METODI</title>
  <p>Gli interventi chirurgici sono stati individuati dagli appositi codici ICD9-CM di intervento (44.3, 44.5, 44.6, 44.9, 45.9, 44.95, 44.96, 44.97, 44.98, 44.93, 44.94, 43.89, 44.97, 44.99) in associazione ai codici ICD9-CM di diagnosi (278.xx) relativamente al periodo 2000-2018. La fonte dei dati era l’archivio regionale informatizzato anonimo delle schede di dimissione ospedaliera (SDO); il tasso di intervento è espresso per 100.000 residenti e per valutarne l’andamento si è utilizzato il test chi square e l’AAPC.</p>
 </sec>
 <sec>
  <title>RISULTATI</title>
  <p>Nel corso del periodo considerato (2000-2018) i cittadini veneti sono stati sottoposti a 10.408 interventi per un TI complessivamente pari a 12,6, pari al triplo nel genere femminile (18,3 vs 6,7; OR: 2,75; IC95%: 2,64-2,87; p &lt; 0,000) che ha evidenziato un’età media inferiore di quasi 2 anni rispetto al maschile (42,4 vs 44,2 anni). L’andamento temporale del TI ha evidenziato due distinte fasi di crescita, triplicando tra il 2000 e il 2015, da 4,6 a 12,6 (X2 trend: 477,1; p &lt; 0,000; AAPC: 9%), per poi quasi raddoppiare nell’ultimo triennio attestandosi a 22 (X2 trend: 132,7; p &lt; 0,000; AAPC: 63%), con un 33 nel sesso femminile e 10,4 nel maschile.</p>
  <p>Riguardo l’attività espletata dalle strutture operanti nel Veneto, sono stati effettuati 14.093 interventi, nel 44% dei casi a non residenti, con una DM pari a 3,6 ± 0,5 gg. e l’84% dei soggetti dimessi entro i 5 giorni. Nel lungo periodo analizzato il numero medio di ospedali eroganti si è attestato a 16, medesimo valore dell’ultimo anno d’osservazione, ma, in virtù dell’incremento della domanda, si è assistito a un incremento del numero medio di interventi praticati dagli ospedali con volume d’attività non occasionale, ovvero al di sopra dei 10 interventi/anno, pari al 79%, confrontando primo e ultimo anno dell’analisi (49 vs 88,2) con un AAPC del 5%.</p>
 </sec>
 <sec>
  <title>CONCLUSIONI</title>
  <p>Quanto emerso, oltre a evidenziare come la chirurgia bariatrica rappresenti un’attività erogabile in un modello organizzativo quale la week surgery, conferma l’importante crescita dell’attività, in linea agli altri paesi industrializzati, ed una progressiva concentrazione dell’attività in centri sempre più specializzati.</p>
 </sec>
</abstract>

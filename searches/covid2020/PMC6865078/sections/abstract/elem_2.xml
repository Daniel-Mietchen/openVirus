<?xml version="1.0" encoding="UTF-8"?>
<abstract>
 <p>La promozione della salute si è sviluppata come movimento scientifico, professionale, culturale, sociale e politico a partire dalla Carta di Ottawa redatta nel 1986 in risposta alle aspettative per un nuovo movimento di sanità pubblica di stimolo all’azione a favore della Salute per Tutti.</p>
 <p>La Carta di Ottawa guarda alla salute in una visione di globalità della persona e dell’ambiente, in cui convive una pluralità di interessi e obiettivi individuali e sociali. La Carta afferma la necessità di andare oltre la promozione di stili di vita sani verso un’idea globale di benessere, favorendo condizioni di vita e di lavoro sicure, stimolanti, soddisfacenti e gradevoli. Per conseguire uno stato di completo benessere fisico, mentale e sociale, l’individuo e la comunità devono essere in grado di identificare e realizzare le proprie aspirazioni, di soddisfare i propri bisogni, di modificare l’ambiente o di adattarvisi.</p>
 <p>La salute non è importante tanto in se stessa, ma perché, e se, contribuisce a promuovere una vita piena e soddisfacente in armonia coi propri valori e interessi, quella “vita buona” che Aristotele definisce “eudaimonia” ponendola come fine ultimo dell’esistenza.</p>
 <p>In questa sede si propone una lettura della Carta di Ottawa basata sulle tre strategie fondamentali (nel testo originale enabling, mediating, advocating), da applicare alle cinque aree d’azione chiave.</p>
 <p>La strategia “enabling” può essere definita dal termine empowerment un processo sociale, culturale, psicologico e politico con cui individui e gruppi sociali acquisiscono la capacità di esprimere i propri bisogni, progettare strategie per partecipare ai processi decisionali e sviluppare azioni politiche, sociali e culturali per rispondere ai bisogni individuati. Nel suo significato più ampio e radicale riguarda la lotta all’oppressione e all’ingiustizia, mediante la redistribuzione del potere disuguale. Questa strategia si esplica soprattutto nell’azione “Sviluppare le capacità personali” che oggi può essere meglio definita come “Sviluppare Literacy e life skills (assets)”.</p>
 <p>La strategia di “advocacy” è in stretta relazione con l’azione politica e si esplica soprattutto nelle azioni “Creare ambienti favorevoli”, “Costruire Politiche di Salute”, “Riorientare i Servizi Sanitari” che può essere sintetizzata come “Costruire politiche e ambienti salutogeni”.</p>
 <p>La strategia “mediating” può essere definita come partnership e si esplica soprattutto nell’azione “Rafforzare l’azione comunitaria” o più semplicemente “Azione comunitaria” in stretta connessione col concetto di coesione sociale.</p>
 <p>Le tre strategie possono essere illustrate utilizzando un racconto inviato da Gramsci al figlio.</p>
 <p>Un bambino dorme. C’è un bricco di latte pronto per il suo risveglio. Un topo si beve il latte. Il bambino, non avendo il latte, strilla e la mamma strilla.</p>
 <p>Il topo corre dalla capra per avere del latte.</p>
 <p>La capra gli darà il latte se avrà l’erba da mangiare. Il topo va dalla campagna per l’erba e la campagna arida vuole acqua.</p>
 <p>Il topo va dalla fontana. La fontana è stata rovinata dalla guerra e l’acqua si disperde: vuole il mastro muratore che la riatti.</p>
 <p>Il topo va dal mastro muratore: vuole le pietre.</p>
 <p>Il topo va dalla montagna e avviene un sublime dialogo tra il topo e la montagna che è stata disboscata dagli speculatori e mostra dappertutto le sue ossa senza terra.</p>
 <p>Il topo racconta tutta la storia e promette che il bambino cresciuto ripianterà pini, querce, castagni…</p>
 <p>Così la montagna dà le pietre e il bimbo ha tanto latte che si lava anche col latte.</p>
 <p>Cresce, pianta gli alberi, tutto muta; spariscono le ossa della montagna sotto nuovo humus, la precipitazione atmosferica ridiventa regolare perché gli alberi trattengono i vapori e impediscono ai torrenti di devastare la pianura.</p>
 <p>L’azione di promozione della salute condotta del topo concretizza le tre strategie sopra delineate.</p>
 <p>Il topo costruisce, attraverso “un sublime dialogo” di advocacy, politiche e ambienti salutogeni, affrontando i bisogni attraverso un piano globale che sviluppa le risorse (asset) esistenti. Se la montagna darà le pietre, il bambino pianterà alberi, spariranno le ossa della montagna sotto nuovo humus, la precipitazione atmosferica ridiventerà regolare perché gli alberi tratterranno i vapori e impediranno ai torrenti di devastare la pianura.</p>
 <p>La strategia implica empowerment per tutti gli stakeholder. La fontana è ricostruita dal mastro muratore utilizzando le pietre e il campo riceve l’acqua con cui può produrre l’erba che consentirà alla capra di fornire latte al bambino che potrà vivere, diventare adulto e piantare alberi. Ognuno diventa più forte di prima, libero e capace di utilizzare i propri asset.</p>
 <p>È una strategia di azione comunitaria e coesione sociale con un’azione di mediazione in cui ogni stakeholder riconosce il vantaggio di mettere in comune i propri asset.</p>
 <p>Cosa significa applicare queste strategie al contesto reale?</p>
 <p>Come nel testo di Gramsci l’azione di advocacy per la costruzione di politiche e ambienti salutogeni è centrale.</p>
 <p>In una logica di promozione della salute l’obbligo fondamentale della società è trasformare il contesto fisico e sociale in modo espandere il potere e le libertà dei cittadini (rendendoli capaci di acquisire ciò che desiderano (salute, autonomia, qualità di vita, lavoro, istruzione, appartenenza alla comunità, rispetto…) in armonia con le proprie idee e i propri valori.</p>
 <p>Salute e benessere dovrebbero pertanto essere promossi in una logica di capability con la focalizzazione su quanto le persone sono effettivamente capaci (libere) di fare e di essere, cioè sulle capability (libertà, potere), in contrasto con approcci orientati a convincere o costringere le persone ad adottare stili di vita sani definiti da esperti con un approccio top-down. Cittadini maturi e competenti hanno il diritto di comportarsi come desiderano finché il loro comportamento non danneggi altri o l’ambiente.</p>
 <p>Consideriamo a titolo di esempio il movimento e l’attività fisica, come promossi dalla Carta di Toronto, una chiamata all’azione ed uno strumento di advocacy per offrire a tutti opportunità sostenibili di adottare uno stile di vita attivo attraverso la 
  <italic>costruzione di politiche e ambienti salutogeni</italic>. Riaffermato sulla base di solide evidenze che l’attività fisica promuove il benessere, la salute fisica e quella mentale, previene le malattie, migliora le relazioni sociali e la qualità della vita, dà benefici economici e contribuisce alla sostenibilità ambientale, la priorità è data ad azioni che creino opportunità nei diversi ambiti della vita quotidiana: 
  <list list-type="bullet">
   <list-item>
    <p>progetti urbanistici basati sulle evidenze che sostengono gli spostamenti a piedi, l’uso della bicicletta e l’attività fisica nel tempo libero;</p>
   </list-item>
   <list-item>
    <p>progetti urbanistici che forniscono opportunità per fare sport, per trascorrere il tempo libero e per fare attività fisica, aumentando l’accesso agli spazi pubblici dove le persone di tutte l’età e con qualsiasi abilità possono mantenersi fisicamente attive in contesti sia urbani che extra urbani;</p>
   </list-item>
   <list-item>
    <p>politiche e servizi di trasporto che diano priorità e incentivi per muoversi a piedi, andare in bicicletta o usare il sistema di trasporto pubblico;</p>
   </list-item>
   <list-item>
    <p>incentivi per modalità attive di spostamento da e per il posto di lavoro, per l’uso dei mezzi pubblici piuttosto dell’auto privata;</p>
   </list-item>
   <list-item>
    <p>infrastrutture per attività ricreative adatte a tutte le età;</p>
   </list-item>
   <list-item>
    <p>opportunità per i soggetti con disabilità di essere fisicamente attivi.</p>
   </list-item>
  </list>
 </p>
 <p>Per esemplificare si può affermare che una società che ritiene che MUOVERSI IN BICICLETTA FAVORISCA SALUTE E AMBIENTE e che pertanto PIÙ PERSONE DOVREBBERO MUOVERSI IN BICICLETTA deve innanzitutto promuovere le LIBERTÀ/ CAPABILITY che consentono a ciascun cittadino, se lo desidera, di MUOVERSI IN BICICLETTA cioè: 
  <list list-type="bullet">
   <list-item>
    <p>disporre della bicicletta (proprietà, noleggio, bike sharing…);</p>
   </list-item>
   <list-item>
    <p>essere capace di guidare la bicicletta (abilità fisica, abilità tecnica);</p>
   </list-item>
   <list-item>
    <p>disporre di percorsi sicuri (pianificazione urbana);</p>
   </list-item>
   <list-item>
    <p>disporre di tempo (possibilità di spostarsi nella vita quotidiana, tempo libero).</p>
   </list-item>
  </list>
 </p>
 <p>Una convinta, coerente e persistente azione politica può produrre cambiamenti importanti.</p>
 <p>Secondo il Rapporto Euromobility 2018, Cagliari, che nel 2011 era al 38° posto tra le 50 principali città italiane (tutti i capoluoghi di Regione più i capoluoghi di Provincia con oltre 100.000 abitanti) per mobilità sostenibile, è passata al 7° posto. Tra gli indicatori il tasso di incidenti al di sotto della media nazionale, la buona qualità dell’aria, l’aumento dei passeggeri sui bus, la quarta posizione per offerta di trasporto pubblico locale, la prima per il car sharing convenzionale nel rapporto tra abitanti e numero di auto in condivisione a disposizione, la crescita dei chilometri di piste ciclabili e del servizio di bike sharing, l’avvio della redazione del Piano Urbano della Mobilità Sostenibile (PUMS). Non è stato considerato nel rapporto l’indicatore delle aree pedonali, che nell’edizione del 2017 vedeva Cagliari seconda dopo Venezia; aree pedonali ulteriormente aumentate nel corso dell’ultimo anno.</p>
 <p>È evidente come queste politiche non possano essere circoscritte all’ambito sanitario, ma siano il risultato di un cambiamento complessivo del modello sociale, che ha conseguenze sul sistema economico e sulle relazioni di potere e non può quindi essere politicamente neutro, implicando un dialogo o uno scontro tra diverse visioni sulle priorità della società.</p>
 <p>La Costruzione di politiche e ambienti salutogeni è un percorso che mira a rendere facile e naturale la scelta salutogena promuovendo in una logica di equità per ognuno una vita piena e soddisfacente in armonia coi propri valori e interessi.</p>
 <p>È necessario un percorso decisionale partecipativo che inglobi valori e prospettive alternative e riconosca l’esistenza di obiettivi diversa a volte in competizione tra loro che devono essere conciliati.</p>
 <p>Le proteste dei “gilet gialli” francesi contro l’aumento dei prezzi dei carburanti sono un esempio di come politiche motivate da obiettivi di salute possano, se imposte dall’alto senza una valutazione sull’impatto globale sul benessere, anche percepito, di comunità e singoli possano generare tensioni sociali fino al loro fallimento.</p>
</abstract>

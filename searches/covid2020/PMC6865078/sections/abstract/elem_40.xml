<?xml version="1.0" encoding="UTF-8"?>
<abstract>
 <p>La sala operatoria è uno degli ambienti assistenziali a maggior rischio di infezione, e l’infezione del sito chirurgico (ISC) è la più frequente complicanza dell’intervento chirurgico, con un aumento di morbosità, mortalità e notevole aggravio di costi. L’aria rappresenta un importante veicolo di ISC in particolare negli interventi puliti e specialmente in quelli con impianto di protesi. La carica microbica a livello del sito chirurgico è il necessario precursore della successiva infezione; i microrganismi presenti nell’aria possono raggiungere il sito chirurgico sia depositandosi direttamente su di esso sia indirettamente dopo essersi depositati su altre superfici, come strumenti chirurgici, telini, mani dei chirurghi. La principale misura di prevenzione delle ISC di origine aerea è l’installazione di impianti di ventilazione e condizionamento a contaminazione controllata (VCCC), a flusso d’aria turbolento o unidirezionale. La sala operatoria è, pertanto, un ambiente a contaminazione controllata, cioè un ambiente in cui la concentrazione di particelle aerotrasportate è controllata e che è costruito e utilizzato in modo da minimizzare l’introduzione, la generazione e la ritenzione di particelle al suo interno e in cui altri parametri pertinenti, come temperatura, umidità e pressione sono controllati a seconda delle necessità. Tuttavia, diversi fattori possono influenzare la carica microbica dell’aria: le persone sono la principale sorgente di contaminazione in ambienti confinati, per cui il mancato utilizzo o lo scorretto utilizzo dei dispositivi di protezione individuale, o il muoversi o il parlare portano ad un aumento della dispersione dei microrganismi da cute e mucose; le continue aperture di porte determinano alterazioni del flussso d’aria e favoriscono l’ingresso dei microrganismi da ambienti adiacenti, e lo stesso impianto VCCC, se non ben gestito, può diventare un pericoloso fomite di infezione. Pertanto, l’aver installato un impianto VCCC non è garanzia di bassa carica microbica dell’aria; diventa, quindi, fondamentale verificare che tutti i fattori associati all’aumento della contaminazione microbica dell’aria siano strettamente controllati e che la qualità dell’aria corrisponda a quanto atteso con il tipo di impianto VCCC che è stato installato. In tale contesto, il monitoraggio microbiologico rappresenta un utile strumento per valutare la qualità dell’aria, verificare l’efficacia degli interventi di prevenzione mesi in atto ed evidenziare situazioni a rischio. Infatti, come dice Möller 
  <italic>“Everybody working in cleanrooms of any class in pharmacy, food industries, hospital, etc, or, generally speaking when hygiene is of importance, must make reliable measurements of airborne microorganisms”</italic>.
 </p>
 <p>Per il campionamento microbiologico dell’aria possono essere utilizzati il metodo attivo e il metodo passivo. Il campionamento attivo si basa sull’aspirazione di un volume noto di aria che viene proiettata contro una superficie di raccolta, solida o liquida, utilizzando diverse tecniche, come, ad esempio, ad impatto su substrato solido, ad impatto su substrato liquido, per filtrazione; esso fornisce indicazioni sulla concentrazione dei microrganismi nell’aria espressa in unità formanti colonia per metro cubo (UFC/m
  <sup>3</sup>). I diversi campionatori presentano una diversa efficienza di campionamento, legata in particolare alle caratteristiche ingegneritiche del campionatore utilizzato, che giustifica la variabilità di risultati ottenuti con campionatori diversi e rende difficile la standardizzazione del campionamento e la definizione di valori soglia di riferimento; inoltre, il volume di aspirazione, la velocità di impatto e il tempo di campionamento sono altre variabili che influenzano i risultati ottenuti. Il campionamento passivo si basa sull’utilizzo di piastre Petri contenenti terreno nutriente, lasciate esposte all’aria per un dato periodo di tempo. Tale campionamento permette di determinare il tasso di sedimentazione dei microrganismi presenti nell’aria sulle superfici, quindi fornisce indicazioni sul fall-out microbico, cioè quella parte di bioaersol che si deposita su una superficie critica; questo rende il campionamento passivo particolarmente utile in sala operatoria, in quanto stima il rischio di contaminazione per il sito chirurgico derivante dai microrganismi aerogeni. Variabili che influenzano il risultato del campionamento passivo sono il tempo di esposizione, la dimensione della piastra, la sua distanza dal suolo; al fine di standardizzare il campionamento è stato proposto l’Indice Microbico Aria (IMA) che corrisponde al numero di CFU che si contano su una piastra Petri di 9 cm di diametro contenente terreno nutriente, lasciata esposta per un’ora, a un metro di altezza e a circa un metro da ogni ostacolo fisico rilevante.
 </p>
 <p>Relativamente all’interpretazione dei risultati, a seguito dello studio del Medical Research Council britannico che dimostrò una significativa correlazione tra la contaminazione microbica dell’aria, la contaminazione microbica del sito chirurgico e l’incidenza di infezioni profonde del sito chirurgico in interventi di atroprotesi di anca e ginocchio, in Gran Bretagna furono definiti valori soglia di contaminazione microbica dell’aria, sia per le sale operatorie a flusso unidirezionale sia per quelle a flusso turbolento, ottenuti utilizzando il campionatore attivo Casella. L’Health Technical Memorandum 2025 raccomandava per le sale operatorie a flusso unidirezionale: entro 300 mm dalla ferita chirurgica, valori di contaminazione microbica &lt; 10 UFC/m
  <sup>3</sup> durante interventi in cui l’équipe chirurgica indossava camici convenzionali di cotone e &lt; 1 CFU/m
  <sup>3</sup> durante interventi in cui venivano utilizzati camici body exhaust; al perimetro della zona pulita, ≤ 20 CFU/m
  <sup>3</sup> con camici convenzionali e &lt; 10 CFU/m
  <sup>3</sup> con camici body exhaust; a livello delle bocchette di immisisone ≤ 0,5 CFU/m
  <sup>3</sup>; per le sale operatorie a flusso d’aria turbolento: ≤ 35 UFC/m
  <sup>3</sup> per le sale “a riposo” (installazione completa, con le apparecchiature in sala, ma in assenza di personale) e ≤ 180 UFC/m
  <sup>3</sup> durante l’attività chirurgica. Queste indicazioni hanno rappresentato un riferimento per altri Paesi europei, tra cui l’Italia. Le Linee Guida italiane dell’ISPESL (Istituto Superiore per la Previdenza e la Sicurezza sul Lavoro), pubblicate nel 1999, raccomandavano gli stessi valori soglia britannici per le sale operatorie a flusso turbolento, mentre per le sale operatorie a flusso unidirezionale valori ≤ 20 CFU/m
  <sup>3</sup> durante l’attività chirurgica e ≤ 1 CFU/m
  <sup>3</sup> a livello della bocchetta di immissione dell’aria. Nel 2007, in Gran Bretagna fu pubblicato l’Health Technical Memorandum 03-01 che sostituiva l’Health Technical Memorandum 2025: per le sale a flusso unidirezionale veniva raccomandato un unico valore, ≤ 10 CFU/m
  <sup>3</sup>, entro 300 mm dalla ferita chirurgica; per le sale operatorie a flusso turbolento “a riposo” il valore soglia veniva abbassato a ≤ 10 CFU/m
  <sup>3</sup>, mentre rimaneva invariato quello durante l’attività chirurgica, ≤ 180 CFU/m
  <sup>3</sup>. Nelle Linee Guida dell’ISPESL del 2009 non veniva apportata alcuna modifica rispetto ai valori soglia indicati nella precedente versione del 1999; veniva però specificato che il valore ≤ 35 UFC/m
  <sup>3</sup> nelle sale operatorie a flusso turbolento “a riposo” è solo indicativo, in quanto possono essere raggiunti valori molto inferiori a tale valore, ed “è auspicabile in tal senso che ogni struttura sanitaria individui i valori indicativi del corretto funzionamento di ciascuna sala operatoria (valori obiettivo), quelli che indicano un funzionamento ai limiti dell’accettabilità (valori allerta) e quelli che evidenziano la necessità di un intervento in quanto mostrano che ci si è allontanati dallo standard qualitativo della corretta gestione (valori azione)” e venivano forniti dettagli sulla modalità di calcolo di tali valori. In realtà, è stato evidenziato che gli attuali impianti di ventilazione a flusso turbolento sono molto più efficienti di un tempo; in uno studio multicentrico condotto nell’ambito del GISIO (Gruppo Italiano Studio Igiene Ospedaliera) della SItI (Società Italiana di Igiene, Medicina preventiva e Sanità pubblica), in sale operatorie a flusso turbolento, è stato registrato un valore mediano di 11,75 CFU/m
  <sup>3</sup> “a riposo” e di 54 UFC/m
  <sup>3</sup> durante l’attività chirurgica; è stato, quindi, ragionevole l’abbassamento del valore soglia di contaminazione microbica dell’aria in sala operatoria “a riposo” a ≤ 10 CFU/m
  <sup>3</sup>, mentre il valore soglia di 180 CFU/m
  <sup>3</sup> durante l’attività chirurgica, rimasto invariato, porterebbe a una sottostima del rischio. Bisogna tener presente, inoltre, che considerando la variabilità dei risultati ottenuti con i diversi campionatori e il gran numero di campionatori oggi disponibili, la definizione di uno standard richiederebbe l’indicazione anche del campionatore da utilizzare. A tale proposito, le Linee guida sulla prevenzione e sicurezza nelle sale operatorie del 1999 della Regione Lombardia sottolineavano la variabilità dei risultati ottenuti con i diversi campionatori e raccomandavano di realizzare uno studio preliminare che permetta di fissare una soglia critica di contaminazione. Relativamente al campionamento passivo, sono stati proposti valori soglia di IMA per le sale operatorie a flusso d’aria unidirezionale e a flusso turbolento durante l’attività chirurgica, rispettivamente &lt; 5 IMA e &lt; 25 IMA; lo standard IMA è stato incluso nelle Linee guida svizzere H+ Die Spitäler der Schweiz che indicano valori obiettivo, valori di allerta e valori di azione per sale operatorie in cui vengono effettuati interventi di artroprotesi, rispettivamente 2, 2-5, 5 IMA, e per sale operatorie in cui si effettuano interventi di chirurgia generale, rispettivamente, 15, 15-25, 25 IMA.
 </p>
 <p>È stata dimostrata un’ampia variabilità di contaminazione microbica dell’aria in sale operatorie provviste dello stesso impianto VCCC, con valori anche molto superiori a quelli raccomandati. In uno studio multicentrico condotto dal GISIO-SItI sono stati registrati valori fino a 290 UFC/m
  <sup>3</sup> e 64 IMA nelle sale operatorie a flusso unidirezionale, 466 UFC/m
  <sup>3</sup> e 94 IMA in quelle a flusso misto e 249 UFC/m
  <sup>3</sup> e 156 IMA in quelle a flusso turbolento; in alcuni casi, in sale operatorie a flusso unidirezionale sono stati registrati valori di carica microbica dell’aria superiori a quelli di sale operatorie a flusso turbolento. La mancata considerazione di questa evidenza può portare ad un errore di valutazione relativamente all’efficacia dei flussi unidirezionali nella prevenzione delle infezioni del sito chirurgico, argomento oggi molto dibattuto. Principali fattori associati a un aumento della carica microbica dell’aria sono la cattiva gestione dell’impianto e i comportamenti scorretti degli operatori, tra cui, in particolare, le aperture della porta della sala operatoria, che nello studio multicentrico del GISIO-SItI hanno raggiunto valori inaccettabili fino a 100/ora in sale operatorie a flusso unidirezionale e 173/ora in sale operatorie a flusso turbolento. L’apertura delle porte della sala operatoria è stata inserita tra le cinque pratiche inappropriate da dismettere individuate dalla SItI e dall’ANMDO (Asscociazione Nazionale Medici Direzioni Ospedaliere) nell’ambito del progetto 
  <italic>Choosing wisely</italic> - Igiene ospedaliera, e il protocollo dell’ECDC (E
  <italic>uropean Centre for Disease Prevention and Control</italic>) relativo alla sorveglianza delle ISC, pubblicato nel maggio 2017, ha incluso il numero delle aperture della porta della sala operatoria durante l’intervento chirurgico tra le variabili da rilevare.
 </p>
 <p>Ad oggi non sono disponibili standard generalmente accettati per la qualità microbiologica dell’aria in sala operatoria, né relativamente alla metodologia di campionamento, né ai valori soglia di riferimento, e le indicazioni correnti in alcuni casi non tengono conto di aspetti importanti legati al campionamento o alla sala operatoria, come, ad esempio, la maggiore efficienza dei moderni impianti VCCC rispetto al passato; è fondamentale, pertanto, possedere conoscenze e competenze adeguate per compiere scelte appropriate, al fine di evitare che venga vanificato l’investimento di risorse per la prevenzione dell’ISC e garantire la sicurezza del paziente. Diventa, inoltre, essenziale lavorare verso la definizione di comuni standard di riferimento; nell’ambito dell’EUNETIPS (
  <italic>European network to promote infection prevention for patient safety</italic>) è in corso un’indagine relativa alla disponibilità di raccomandazioni nazionali sulla qualità dell’aria in sala operatoria, che potrà fornire un quadro sulla situazione corrente e rappresentare un punto di partenza per raggiungere un 
  <italic>consensus</italic> su questo importante tema.
 </p>
</abstract>

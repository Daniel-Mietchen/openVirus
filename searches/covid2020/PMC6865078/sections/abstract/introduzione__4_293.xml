<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il progetto MAPEC_LIFE (Monitoring air pollution effects on children for supporting public health policy), finanziato dalla Commissione Europea nell’ambito del Programma Life + (LIFE12 ENV/IT/000614), ha valutato l’associazione tra esposizione a inquinanti atmosferici e presenza di effetti biologici precoci nelle cellule di bambini della scuola primaria, con l’obiettivo finale di proporre indicazioni utili all’implementazione delle politiche ambientali.</p>
 </sec>
 <sec>
  <title>MATERIALI E METODI</title>
  <p>Lo studio è stato condotto su bambini di 6-8 anni residenti in 5 città italiane a diverso grado di inquinamento atmosferico. La frequenza di micronuclei (MN) nelle cellule della mucosa orale dei bambini campionati in due stagioni è stata misurata mediante il buccal micronucleus cytome assay e l’associazione con i livelli di inquinanti aerei è stata valutata applicando modelli di regressione multipla, includendo fattori socio-demografici e di stile di vita come confondenti. Inoltre, la concentrazione degli inquinanti aerei è stata dicotomizzata sulla base dei limiti previsti sia dalla Direttiva Europea per la Qualità dell’Aria, sia dalle Linee Guida dell’OMS, per valutare la capacità delle due normative di prevedere il rischio di danno biologico precoce.</p>
 </sec>
 <sec>
  <title>RISULTATI</title>
  <p>Il progetto ha coinvolto 1149 bambini. 2.139 campioni biologici raccolti in inverno (1.093) e in primavera (1.046) sono stati inclusi nell’analisi. La frequenza di MN nelle cellule dei bambini è risultata associata alla concentrazione di PM10, PM2.5, benzene, SO
   <sub>2</sub> e ozono. Considerando i limiti della normativa europea, la frequenza di MN è risultata associata all’esposizione a livelli di PM10 maggiori del limite annuale, con un incremento del rischio di 17,9% (IC95%: 0,6-38,1%). Considerando, invece, le linee guida dell’OMS, il danno al DNA rilevato nelle cellule dei bambini è risultato associato a livelli di PM10, benzene e benzo(a)pirene maggiori dei rispettivi limiti annuali, con un incremento di rischio di 22,5%, 27,8% e 59,8% (IC95%: 3,9-44,3%, 3,8-57,3%, 21,0-111,1%), rispettivamente.
  </p>
 </sec>
 <sec>
  <title>CONCLUSIONI</title>
  <p>L’analisi condotta mostra che la frequenza di MN nelle cellule buccali dei bambini è associata all’esposizione ad alcuni inquinanti atmosferici, anche a concentrazioni inferiori ai limiti previsti dalla normativa europea e dalle line guida dell’OMS. I risultati sembrano quindi suggerire che tali limiti non siano sufficienti a proteggere i bambini da questo tipo di danno biologico.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>È nota l’efficacia dello screening dell’aneurisma dell’aorta addominale (AAA) nel ridurre la mortalità nei soggetti ad alto rischio. Lo screening dell’aneurisma dell’aorta addominale (AAA) è stato avviato su tutto il territorio della provincia di Teramo al fine di individuare i pazienti a maggior rischio.</p>
 </sec>
 <sec>
  <title>MATERIALI E METODI</title>
  <p>Durante il periodo 1° gennaio 2015-31 maggio 2019 è stato condotto uno screening su base di popolazione, rivolto ai residenti della provincia di Teramo di età compresa tra i 65 e i 79 anni. Il campione oggetto di studio, estratto utilizzando l’anagrafica della ASL, è consistito di 3.700 persone ed è stato arruolato utilizzando il metodo consecutivo. La convocazione ha avuto luogo con una lettera di invito in cui sono state riportate: le informazioni sull’importanza della partecipazione allo screening, data ed ora della visita, modalità di esecuzione dell’esame ecografico e l’eventuale follow-up. Nei giorni immediatamente precedenti la data di convocazione è stato eseguito un recall telefonico. I cittadini rispondenti hanno sottoscritto un consenso informato ed è stato loro somministrato un questionario contenente variabili socio-demografiche e anamnestiche.</p>
 </sec>
 <sec>
  <title>RISULTATI</title>
  <p>Sono state convocate 3.625 persone (il 98% del campione) di cui 2.339 maschi e 1.286 femmine, afferenti agli ambulatori deputati allo screening attivi sul territorio della ASL di Teramo. In particolare, sono stati convocati 2005 pazienti a Teramo (1103 maschi e 902 femmine), 235 a Montorio al Vomano (193 maschi e 42 femmine), 460 a Villa Rosa (375 maschi e 85 femmine) e 925 a Sant’Egidio alla Vibrata (668 maschi e 257 femmine).</p>
  <p>I rispondenti sono stati 1337 maschi (57.2%) e 760 femmine (59.1%). La copertura totale dello screening è stata del 57.8% (n = 2097). Nel complesso sono state rilevate 58 (2.8%) dilatazioni aneurismatiche di diametro ≥ 3 cm, di cui 53 negli uomini (4%) e 5 nelle donne (0.7%). L’84.5% (n = 49) di tutti gli aneurismi diagnosticati sono stati rilevati nei soggetti fumatori o ex fumatori. I pazienti a cui è stato diagnosticato un aneurisma dell’aorta addominale avevano un’età media di 75 anni.</p>
 </sec>
 <sec>
  <title>CONCLUSIONI</title>
  <p>L’aneurisma dell’aorta addominale è una patologia ad elevata mortalità, ma di facile diagnosi e trattamento. Uno screening di popolazione risulta essere un approccio efficace, nonché equo, per la diagnosi precoce nei pazienti ad elevato rischio, ossia maschi di 75 anni fumatori.</p>
 </sec>
</abstract>

<?xml version="1.0" encoding="UTF-8"?>
<abstract>
 <p>Affrontare, in una prospettiva di Sanità Pubblica, il tema della tutela della salute del migrante richiede alcune considerazioni preliminari.</p>
 <p>La prima riguarda l’estrema indeterminatezza del termine ‘migrante’, che segnala esclusivamente un’esperienza di migrazione senza indicarne le cause, la temporalità (attuale o pregressa), l’inquadramento giuridico e le caratteristiche socio-economiche e culturali della persona che ne è, o ne è stata, protagonista. Ne consegue che qualunque iniziativa di sanità pubblica necessita di una esplicitazione chiara dei ‘migranti’ destinatari dell’intervento (ad es.: ‘lavoratori stranieri addetti al settore agro-zootecnico’) e di una preliminare caratterizzazione del contesto specifico di riferimento (la migrazione si presenta infatti disomogenea per quantità e qualità sul territorio nazionale).</p>
 <p>La seconda premessa riguarda l’assetto istituzionale emerso dalla riforma del Titolo V della Costituzione approvata nel 2001, in cui, all’art. 117, la materia “immigrazione” è compresa tra quelle di cui lo Stato ha legislazione ‘esclusiva’, mentre “tutela della salute” è stata inserita tra quelle di legislazione ‘concorrente’ (dando avvio al cosiddetto ‘federalismo sanitario’). Ciò ha prodotto una certa ambiguità riguardo alle rispettive competenze istituzionali nell’ambito della ‘salute degli immigrati’, che ha visto fin qui posizionarsi in modo differente le diverse Regioni e Provincie Autonome. Si è reso pertanto necessario discutere ed approvare, in Conferenza Unificata, indicazioni univoche circa l’interpretazione delle normative esistenti nel tentativo di ‘allineare’ le politiche locali.</p>
 <p>La terza e ultima considerazione preliminare attiene al fatto che, all’interno di un sistema universalistico quale il nostro, può apparire pleonastico indicare uno specifico soggetto (per quanto, come abbiamo detto, genericamente indicato) quale meritevole di tutela sanitaria. Caratteristica peculiare dell’universalità di un sistema sanitario è, infatti, quella di rivolgersi in modo non discriminante a tutti gli individui presenti. Tale chiaro orientamento trova, nel caso italiano, un ulteriore rafforzamento nella formulazione dell’Art. 32 della Costituzione che, come noto, recita: 
  <italic>“La Repubblica tutela la salute come fondamentale diritto dell’individuo e interesse della collettività, e garantisce cure gratuite agli indigenti [omissis]”</italic>, dove è particolarmente significativa la scelta (unica in tutto il testo costituzionale) di utilizzare il termine ‘individuo’ anziché ‘cittadino’ (come negli altri articoli). Da ciò ne è conseguita una normativa di settore che contempla forme, benché differenziate, di tutela sanitaria indipendentemente dallo status giuridico del soggetto (in termini di possesso o meno di un permesso di soggiorno in corso di validità e/o della cittadinanza italiana).
 </p>
 <p>Con riferimento a tale ultima premessa è utile notare, a distanza di vent’anni, come nel Piano Sanitario Nazionale 1998-2000 – probabilmente il più importante documento programmatorio sanitario di livello nazionale nella storia del nostro SSN – il IV obiettivo fosse intitolato 
  <italic>“Rafforzare la tutela dei soggetti deboli”</italic> e gli 
  <italic>‘Stranieri immigrati’</italic> vi fossero ricompresi insieme alle 
  <italic>‘Tossicodipendenze’</italic>, alla 
  <italic>‘Salute mentale’</italic> e alle 
  <italic>‘Fasi della vita e salute’</italic> (includendo infanzia e adolescenza, anziani e persone nella fase terminale della vita). Con la sensibilità dell’oggi si eviterebbe forse di cercare di individuare macro-categorie di soggetti vulnerabili per focalizzare maggiormente l’attenzione su dimensioni di vulnerabilità trasversali all’interno della popolazione (come tipicamente si fa con l’approccio dei ‘determinanti sociali della salute’ concentrandosi su fragilità quali l’assenza o insufficienza di reddito o la precarietà abitativa…). Ciò malgrado, è interessante rilevare come l’approccio del citato PSN fosse già ben orientato in questo senso.
 </p>
 <p>Il testo esplicitava infatti che 
  <italic>“I soggetti che non dispongono di adeguate abilità sociali sono spesso portatori di bisogni complessi e chiedono al sistema sanitario capacità di fare sintesi sui loro problemi e di agire in modo unitario per soddisfarli. Sono soggetti deboli tutti coloro che, trovandosi in condizioni di bisogno, vivono situazioni di particolare svantaggio e sono costretti a forme di dipendenza assistenziale e di cronicità”.</italic>
 </p>
 <p>Si dichiarava inoltre che 
  <italic>“Obiettivo fondamentale del Psn 1998-2000 è introdurre nel sistema sanitario condizioni di maggiore equità nella erogazione dei servizi alle diverse categorie di popolazione in condizione di bisogno. In particolare, va evitato il rischio di assecondare aree privilegiate di bisogno e di utenza, quando non giustificato da necessità assistenziali e da priorità etiche, evitando vantaggi competitivi per chi sa meglio rappresentare i propri bisogni. A tal fine va incrementato l’utilizzo di metodi di valutazione interprofessionale del bisogno e va incentivato l’orientamento a formulare diagnosi globali, evitando di settorializzare gli interventi. Gli standard di struttura vanno correlati a standard di processo idonei a garantire qualità di assistenza ed esigibilità dei diritti dei soggetti svantaggiati. Per una maggiore tutela dei soggetti deboli, le Regioni evidenziano le condizioni di grave emarginazione presenti nel territorio ed elaborano progetti finalizzati a contrastare le diseguaglianze di accesso ai servizi”.</italic>
 </p>
 <p>Questa impostazione indica chiaramente come le forme di tutela specifiche che la Sanità pubblica deve essere in grado di esercitare devono riguardare quei gruppi di popolazione che sono maggiormente esposti a disuguaglianze nella salute e nell’assistenza. Tra questi gruppi ve ne sono sicuramente alcuni che condividono l’esperienza della migrazione (ad esempio, i ‘minori stranieri non accompagnati’ o i ‘richiedenti asilo senza fissa dimora’ o le ‘assistenti familiari straniere/badanti’), ma non gli ‘stranieri immigrati’ in quanto tali (tra cui vi sono molte persone di seconda o terza generazione sane, non esposte a rischi specifici e ben integrate socialmente).</p>
 <p>Le diverse tipologie di interventi che la Sanità pubblica può ritenere necessario adottare con riferimento alla popolazione immigrata si iscrivono e trovano legittimazione, in coerenza col principio costituzionale sopra richiamato, all’interno di un ‘corpus’ giuridico di settore che delinea politiche sanitarie chiaramente inclusive. Questo pacchetto di normative è costituito, essenzialmente, dagli articoli 34 e 35 del D.Lgs. 286/98 (il cosiddetto ‘Testo unico sull’immigrazione’) e dai corrispettivi articoli 42 e 43 del D.P.R. 394/99 (il suo Regolamento di attuazione). Ulteriori specifiche sono contenute nella Circolare n. 5 del 2000 del Ministero della Salute e, come sopra accennato, dall’Accordo Stato-Regioni e PP.AA. n. 255 del 20 dicembre 2012, dal titolo 
  <italic>“Indicazioni per la corretta applicazione della normativa per l’assistenza sanitaria alla popolazione straniera da parte delle Regioni e Province Autonome”</italic>. Puntuali richiami a queste norme sono stati inseriti nelle diverse formulazioni dei LEA - Livelli Essenziali di Assistenza (compresa la loro ultima modifica approvata nel 2017).
 </p>
 <p>Questi richiami dimostrano come sul piano formale la Sanità pubblica goda da oltre vent’anni di un ampio spazio di azione istituzionale tanto per gli stranieri regolarmente presenti (cioè in possesso di un permesso di soggiorno a lungo termine in corso di validità), quanto per i cosiddetti ‘Stranieri Temporaneamente Presenti (STP)’. Con riferimento a quest’ultima categoria di immigrati, l’interesse collettivo delle misure di tutela ad essi garantite (ed in particolare, il loro diritto alla prevenzione, diagnosi e cura, anche gratuita, delle malattie trasmissibili), ne ha aumentato l’accettabilità sociale mettendole in qualche misura ‘al riparo’ dagli approcci ideologici o demagogici spesso agiti in ambito politico. Sul piano applicativo tali norme sono però andate incontro, in questo periodo di vigenza, ad una serie di difficoltà di natura amministrativa correlate a requisiti estranei al settore della salute, quali, ad esempio, il possesso della residenza, del codice fiscale, dell’iscrizione anagrafica etc., che ne ha a volte inficiato l’efficacia pratica.</p>
 <p>È necessario sottolineare come, con queste scelte ed indirizzi, l’Italia si sia di fatto posta, nell’ambito europeo ed internazionale, come un Paese pionieristico e all’avanguardia rispetto alle raccomandazioni che diversi Documenti, Rapporti e Risoluzioni del WHO e dell’Assemblea Mondiale della Sanità avrebbero poi proposto ai paesi membri negli ultimi anni.</p>
 <p>Se facciamo ad esempio riferimento al MIPEX HS – cioé all’indice che misura le politiche di integrazione dei migranti per la Sezione Salute riferito al 2015 – nel confronto con altri 33 Stati membri della Regione Europea della WHO, è possibile constatare che l’Italia figura sempre nei gruppi di Paesi che offrono le condizioni di tutela dei migranti più favorevoli in termini di: condizioni per l’inclusione (è tra gli Stati caratterizzati da una inclusione incondizionata); estensione della copertura sanitaria (è nel gruppo di Paesi che offrono ai migranti con permesso di soggiorno le stesse misure assistenziali garantite ai nazionali residenti). Se si effettua un’analisi delle politiche sanitarie concentrandosi sull’accesso ai servizi sanitari da parte dei migranti in situazioni di irregolarità, tra i 34 paesi europei coperti dal MIPEX HS, calcolando la media degli indicatori di accesso per questa componente di migranti, l’Italia ottiene il punteggio più alto (83), seguito da Danimarca, Francia, Paesi Bassi, Romania, Spagna, Svezia e Svizzera con 67. Il punteggio per i diritti legali all’assistenza sanitaria è 75 (lo stesso della Svezia), ricordando che la segnalazione di pazienti irregolari alle autorità di polizia è vietata e non vi sono sanzioni contro il loro aiuto. Tuttavia, la Legge n. 132 introdotta dal I Governo Conte nel 2018 (il cosiddetto ‘Primo Decreto Sicurezza’) ha limitato alcuni dei loro diritti e ha suscitato preoccupazioni circa le reali possibilità di tutela della salute di alcune tipologie di migranti sia tra le principali Associazioni medico-umanitarie/ONG che tra le principali Società scientifiche che si occupano del tema. Tra queste la SitI, che ha sottoscritto insieme ad altre sei Società scientifiche coinvolte e coordinate dalla Società Italiana di Medicina delle Migrazioni (SIMM), una lettera rivolta al Ministro Grillo.</p>
 <p>Con riferimento al titolo di questo Workshop: 
  <italic>“La sanità pubblica per la sorveglianza e il controllo delle malattie infettive”</italic>, va sottolineato come in queste due decadi non si siano mai registrati nel nostro Paese, contrariamente a quanto ripetutamente suggerito da alcuni Media, veri allarmi sanitari riconducibili alla presenza degli stranieri. Ciò proprio a motivo della presenza di una rete capillare di professionisti e di servizi sanitari accessibili anche agli stranieri e della sostanziale efficacia protettiva del loro intervento. Una sfida fondamentale è, evidentemente, quella di assicurarsi di programmare ed attuare interventi basati su prove di efficacia. A tal riguardo, sono disponibili in Italia - tra le altre - una Linea Guida, prodotta dall’INMP in collaborazione con l’ISS e la SIMM, sui 
  <italic>“Controlli sanitari all’arrivo e percorsi di tutela per i migranti ospiti nei centri di accoglienza”</italic>, che forniscono le raccomandazioni evidence-based rispetto a tutta una serie di rischi di patologie trasmissibili e non trasmissibili, ed una Linea Guida (ad opera delle stesse organizzazioni) sul 
  <italic>“Controllo della tubercolosi tra gli immigrati in Italia”</italic>.
 </p>
 <p>Come sottolineato in un recente rapporto dell’Ufficio della regione Europea della WHO, sarebbe però fortemente limitante, in quanto contrastante con l’attuale situazione epidemiologica, enfatizzare eccessivamente l’ambito delle malattie infettive diffusive a scapito di quello delle malattie cronico-degenerative, che stanno registrando una crescente prevalenza e gravità nelle popolazioni immigrate. Ciò sembra legato sia alla possibilità di una minore ‘health literacy’ rispetto ai rischi legati a specifiche esposizioni con particolare riferimento a stili di vita a rischio, sia ad una minore conoscenza ed attitudine, in alcuni sottogruppi di immigrati, al ricorso a interventi di prevenzione primaria e secondaria. Ciò configura un possibile ruolo centrale degli igienisti, ai diversi livelli in cui questi sono protagonisti nelle strutture sanitarie pubbliche (ed in particolare nei Dipartimenti di Prevenzione), nell’identificazione e tutela di quei gruppi “
  <italic>hard to reach</italic>” che sono maggiormente esposti al rischio di disuguaglianze nella salute e nell’assistenza.
 </p>
 <p>Un esempio emblematico è quello offerto dal ritardo con cui le badanti straniere si avvalgono dello screening cervicale, registrandosi così carcinomi in situ ad uno stadio più avanzato.</p>
 <p>Tale tipologia di attenzioni e tale capacità di focalizzazione dei reali bisogni di salute ed assistenza nella comunità di interesse a partire dai soggetti più vulnerabili – auspicabilmente all’interno di quell’approccio innovativo oggi denominato ‘Medicina di prossimità’ – risponde di fatto appieno alle nostre specifiche matrici culturali e professionali.</p>
 <p>Va inoltre ricordato che se i servizi sanitari pubblici si dimostrano capaci di rispondere efficacemente a bisogni ‘nuovi’ o ‘specifici’ per un gruppo di popolazione del proprio bacino di utenza, ciò attesta una loro maggiore propensione a riqualificarsi a beneficio dell’intera popolazione servita. In altre parole, essere capaci di promuovere e tutelare adeguatamente la salute delle persone immigrate (nelle diverse declinazioni che abbiamo esemplificato), rappresenta una cartina al tornasole della 
  <italic>performance</italic> complessiva dei servizi pubblici. È quanto mai auspicabile che tali percorsi vengano realizzati attraverso il coinvolgimento e l’
  <italic>empowerment</italic> delle comunità di stranieri interessati, in linea con quanto rappresentato dall’approccio della Promozione della salute.
 </p>
 <p>A pieno titolo, richiamando un editoriale del Lancet del 2018, possiamo quindi affermare: 
  <italic>“No public health without migrant health”</italic>.
 </p>
</abstract>

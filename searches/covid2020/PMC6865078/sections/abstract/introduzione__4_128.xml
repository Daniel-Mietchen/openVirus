<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La rintracciabilità (art. 18, Reg. CE 178/2002) indica la possibilità di ricostruire e seguire il percorso di sostanze destinate ad entrare a far parte di alimenti attraverso tutte le fasi della filiera alimentare, nonché dei prodotti finiti, rappresentando un prerequisito imprescindibile per l’attivazione di uno stato di allerta alimentare (SA). Il 
   <italic>Rapid Alert System for Food and Feed</italic> (RASFF) rappresenta una procedura codificata che garantisce il rapido flusso delle informazioni ed i provvedimenti sanitari da adottare tramite i punti di contatto (PC) degli Stati Membri. Con l’attivazione di uno SA, i PC delle ASL intervengono per verificare l’avvio immediato delle procedure di ritiro e/o richiamo da parte degli Operatori del Settore Alimentare (OSA).
  </p>
 </sec>
 <sec>
  <title>MATERIALI E METODI</title>
  <p>Nel corso dell’anno 2018, il PC del SIAN della ASL BT ha gestito 54 SA, coinvolgendo 136 attività di impresa alimentare. Le schede di controllo ufficiale ed un apposito modello utile a rilevare le evidenze sono stati compilati ad ogni accesso ispettivo.</p>
 </sec>
 <sec>
  <title>RISULTATI</title>
  <p>Tra le imprese alimentari coinvolte sussistono le attività di vendita al dettaglio nel 49% dei casi, la Grande Distribuzione Organizzata (GDO) nel 21% ed i 
   <italic>minimarket</italic> nel 9%. Seguono gli stabilimenti di produzione con il 7%, il commercio all’ingrosso e l’e-commerce rispettivamente al 6% ed al 4%. Sono stati inoltre attivati SA successivi a verifiche condotte a seguito di segnalazioni effettuate da privati cittadini nel 4% dei casi.
  </p>
  <p>I motivi di attivazione del RASFF risultano legati al rischio riconducibile alla presenza di allergeni non dichiarati in etichetta nel 36% dei casi e di agenti chimici oltre i tenori massimi ammissibili nel 30%; il 20% dei casi ha riguardato la presenza di agenti biologici patogeni, l’11% la presenza di contaminanti fisici ed il 3% le sostanze il cui utilizzo alimentare non è consentito.</p>
 </sec>
 <sec>
  <title>CONCLUSIONI</title>
  <p>Il 98% delle imprese alimentari assoggettate a controllo ufficiale a seguito di SA ha adottato procedure di gestione conformi; in 3 controlli ufficiali su 136 sono state contestate violazioni amministrative.</p>
  <p>In una percentuale esigua (3%) sono state evidenziate lievi imperizie da parte dell’OSA poiché le informazioni sul ritiro non sono risultate aderenti alla modulistica che avrebbe dovuto essere utilizzata ed esposta in punti ben visibili del punto vendita. In tali realtà d’impresa l’OSA, pur avendo dimostrato la conoscenza delle corrette procedure, talvolta non dispone di adeguati strumenti per la relativa corretta attuazione. Le GDO sono risultate meglio strutturate per la gestione degli SA.</p>
 </sec>
</abstract>

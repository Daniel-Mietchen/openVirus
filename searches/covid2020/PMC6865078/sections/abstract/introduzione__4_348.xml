<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Centinaia di virus e batteri sono correlati a infezioni respiratorie; i virus influenzali (IV) e il virus respiratorio sinciziale (RSV) hanno un impatto epidemiologico rilevante nelle sindromi simil-influenzali (ILI). L’obiettivo di questo studio è stato quello di analizzare le caratteristiche epidemiologico-molecolari di IV e RSV nei casi di ILI durante la stagione 2018/2019.</p>
 </sec>
 <sec>
  <title>MATERIALI E METODI</title>
  <p>Dalla settimana 46/2018 alla settimana 17/2019, i medici sentinella della Lombardia hanno raccolto 464 tamponi oro-faringei provenienti da individui con ILI nell’ambito della rete italiana di sorveglianza dell’influenza. La tipizzazione (A/B) e la sottotipizzazione (H1N1pdm09/H3N2) di IV, e la rilevazione del genoma di RSV sono state eseguite con real-time RT-PCR. I campioni RSV-positivi sono stati tipizzati (A/B) mediante RT-nested-multiplex-PCR. Il 30-50% dei campioni IV- e RSV-positivi è stato sottoposto a sequenziamento e analizzato filogeneticamente.</p>
 </sec>
 <sec>
  <title>RISULTATI</title>
  <p>IV è stato rilevato nel 55,2% dei campioni e RSV nell’8,4%. Tutti i campioni IV-positivi erano di tipo A: il 58% era A(H3N2) e il 42% era A(H1N1)pdm09. I campioni RSV tipizzati erano 50% RSV-A e 50% RSV-B.</p>
  <p>La frequenza di infezione più elevata da IV è stata osservata nella fascia d’età 5-14 anni (71,9%). A(H3N2) ha colpito principalmente i bambini in età scolare (5-14 anni; 51,6%), seguiti dagli anziani (≥65 anni; 37,2%). La percentuale di persone con infezione da virus A(H1N1)pdm09 è risultata maggiore nelle fasce d’età 15-44 anni (26,8%) e 45-64 anni (27,0%). La frequenza di infezione da RSV è risultata più elevata nei bambini &lt; 4 anni (25,9%), seguita dagli anziani (≥65 anni) (9,3%).</p>
  <p>Dall’analisi filogenetica di IV è emerso che tutti i ceppi A(H1N1)pdm09 sequenziati appartenevano al sottogruppo genetico 6B.1, che includeva il ceppo vaccinale per la stagione 2018/2019. I ceppi A(H3N2) sequenziati si distribuivano in due sottogruppi: 3C.2a (51,4%), che includeva il ceppo vaccinale della stagione 2018/2019, e 3C.3a (48,6%), che includeva varianti driftate. L’analisi filogenetica di RSV è in corso.</p>
 </sec>
 <sec>
  <title>CONCLUSIONI</title>
  <p>Seppur IV sia stato il patogeno maggiormente implicato nei casi di ILI nella stagione 2018/2019 soprattutto nei bambini in età scolare, anche RSV ha avuto un impatto epidemiologico non trascurabile soprattutto tra i bambini &lt; 4 anni e tra i ≥ 65 anni. La caratterizzazione molecolare e l’analisi filogenetica di questi virus rappresentano un valido strumento per la sanità pubblica sia per aumentare le conoscenze epidemiologiche sia per meglio definire le strategie preventive e di controllo.</p>
 </sec>
</abstract>

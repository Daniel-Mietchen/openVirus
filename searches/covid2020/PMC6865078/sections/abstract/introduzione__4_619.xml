<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I Medici di Medicina Generale (MMG) hanno un ruolo importante nella diagnosi e nella gestione delle patologie neoplastiche asbesto-correlate, anche alla luce del lungo periodo di latenza che le caratterizza. L’obiettivo di questo studio pilota è stato quello di acquisire informazioni dai MMG della Regione Molise riguardo percezione, conoscenze ed esperienza nella diagnosi e gestione di patologie asbesto-correlate.</p>
 </sec>
 <sec>
  <title>MATERIALI E METODI</title>
  <p>Un questionario anonimo strutturato 
   <italic>ex novo</italic> è stato compilato dai MMG per la raccolta di dati principalmente relativi a esperienza professionale, percezione e consapevolezza sulle patologie asbesto-correlate e conoscenze oggettive sul rischio amianto. I dati sono stati catalogati in un database ed analizzati mediante SPSS versione 23.0.
  </p>
 </sec>
 <sec>
  <title>RISULTATI</title>
  <p>Sono stati intervistati 28 MMG (82,1% maschi; 60% di età compresa tra 61 e 70 anni). La maggior parte ha dichiarato di aver conseguito almeno una specializzazione (57%) e di avere più di 1000 assistiti (75%). Solo il 68% e il 64% hanno affermato che la segnalazione e la diagnosi di patologie asbesto-correlate rientrano tra le proprie competenze; inoltre, l’esposizione professionale, ambientale o familiare influenza l’insorgenza del mesotelioma rispettivamente per il 79%, 61% e 32% degli intervistati. I fattori ritenuti come limitanti nella segnalazione di una malattia professionale sono stati: le procedure burocratiche (31%); la complessità dell’elenco delle patologie (27%); un aggiornamento professionale inadeguato (23%). Il mesotelioma pleurico e l’asbestosi polmonare sono stati indicati tra le patologie associate ad asbesto dal 98% e 93% dei MMG, mentre conoscenze limitate sono emerse riguardo altri tipi di tumori asbesto-correlati. Anche le conoscenze oggettive sono risultate carenti: solo il 37% e il 40% hanno affermato rispettivamente che la latenza del mesotelioma è di oltre 25 anni e che il caso di un lavoratore esposto ad amianto con diagnosi di asbestosi deve essere segnalato anche all’Autorità Giudiziaria.</p>
 </sec>
 <sec>
  <title>CONCLUSIONI</title>
  <p>I risultati evidenziano una adeguata consapevolezza e discrete conoscenze generali sull’asbesto come importante fattore di rischio per la salute, mentre importanti lacune conoscitive sono emerse riguardo l’esposizione ambientale e familiare, lo spettro completo delle patologie asbesto-correlate, gli aspetti clinico-diagnostici e il contesto normativo. Questi dati sottolineano una scarsa informazione e la mancanza di aggiornamento professionale. Pertanto, lo studio evidenzia aree di possibili interventi multidisciplinari, al fine di colmare le discrepanze tra buona percezione e inadeguate conoscenze, utili a migliorare l’identificazione precoce dei casi e la presa in carico del paziente.</p>
 </sec>
</abstract>

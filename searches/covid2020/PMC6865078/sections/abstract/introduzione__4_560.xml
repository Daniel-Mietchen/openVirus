<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Negli ultimi anni abbiamo assistito in provincia di Ferrara ad un incremento di casi diagnosticati di 
   <italic>Malattia da virus West Nile</italic> (WND), 
   <italic>flavivirus</italic> trasmesso dalla puntura di zanzare ornitofile infette (
   <italic>Culex</italic> spp.
   <italic>).</italic> La WND è una zoonosi e l’uomo si infetta attraverso la puntura di zanzare che hanno assunto a loro volta il virus da uccelli (serbatoio). L’uomo, gli equidi, e in misura minore altri mammiferi, sono ospiti occasionali a fondo cieco; il virus può essere trasmesso, seppur raramente, tramite trapianti di organi, trasfusioni e, da madre a figlio, in gravidanza. Il periodo di incubazione varia solitamente da 2 a 14 giorni, fino a 21 in soggetti immunocompromessi; la patologia decorre in forma asintomatica nella maggior parte dei casi.
  </p>
  <p>Nel 2018, in Italia ed in altri paesi dell’Europa, è stato registrato un aumento della circolazione del 
   <italic>West Nile Virus</italic> (WNV), ed un incremento dei casi umani.
  </p>
  <p>Le infezioni autoctone in Europa nel 2018 sono state 2.083; in Italia sono stati segnalati: 595 casi umani confermati, di cui 238 forme neuroinvasive (42 deceduti); 279 casi di febbre e 68 casi identificati in donatori di sangue. L’Emilia-Romagna è risultata una delle regioni più colpite nel 2018, con 101 casi confermati di malattia neuroinvasiva (di cui 21 deceduti), 70 casi di febbre e 27 casi identificati in donatori di sangue asintomatici.</p>
  <p>Scopo dello studio è riportare i dati della sorveglianza effettuata nella provincia di Ferrara nel 2018.</p>
 </sec>
 <sec>
  <title>MATERIALI E METODI</title>
  <p>Sono stati analizzati i dati relativi alle schede di sorveglianza nella provincia di Ferrara nell’anno 2018 (periodo di sorveglianza: giugno-ottobre).</p>
 </sec>
 <sec>
  <title>RISULTATI</title>
  <p>In provincia di Ferrara sono stati riscontrati 24 casi confermati, di cui 14 casi di malattia neuroinvasiva (13 con quadro clinico di encefalite) 2 casi di febbre ed 8 casi asintomatici risultati positivi ai controlli pretrasfusionali. Tra i 16 casi sintomatici, tutti verificatisi in soggetti di età superiore a 65 anni, c’è stata una netta prevalenza del sesso maschile (12 maschi vs 4 femmine). Tra i 14 casi di malattia neuroinvasiva si sono verificati 10 decessi, di cui 8 uomini e 2 donne.</p>
 </sec>
 <sec>
  <title>CONCLUSIONI</title>
  <p>A fronte di un evidente incremento dei casi diagnosticati di WND e di un’elevata mortalità della forma neuroinvasiva nella provincia di Ferrara, è importante mantenere una sorveglianza della circolazione di WNV in mammiferi, uccelli serbatoio e zanzare, integrata con la sorveglianza dei casi umani sintomatici e non sintomatici.</p>
 </sec>
</abstract>

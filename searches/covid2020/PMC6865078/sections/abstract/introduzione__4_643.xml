<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La patologia diabetica rappresenta un’importante problematica, soprattutto nelle fasce d’età più avanzate. La sua prevalenza è in costante aumento specie tra gli anziani (65-84 anni) e i “grandi anziani” (≥ 85). A differenza delle complicanze croniche, quelle acute sono state poco indagate come possibile causa di ricovero nell’anziano. Scopo dello studio è stato quello di analizzare i ricoveri per complicanze acute del diabete in pazienti con età maggiore o uguale a 85 anni in confronto a quelli d’età compresa tra 65 e 84 anni, nel periodo 2006-2015 nella regione Abruzzo.</p>
 </sec>
 <sec>
  <title>MATERIALI E METODI</title>
  <p>In questo studio, sono state valutate le Schede di Dimissione Ospedaliera (SDO) dei pazienti anziani (età ≥ 65) diabetici, identificati mediante codici ICD9-CM di malattia diabetica (250.X), ricoverati negli ospedali abruzzesi, tra il 2006 e il 2015. Sono state incluse solo le SDO che presentavano, in diagnosi principale o secondaria, i codici ICD9-CM di una delle complicanze acute della patologia: chetoacidosi diabetica (250.1), coma iperosmolare (250.2), shock ipoglicemico (250.8), coma ipoglicemico iatrogeno (251.0) e altri tipi di coma (250.3). Il rischio di complicanze acute del diabete tra le due fasce di età (65-84 e ≥ 85 anni) è stato stimato mediante la costruzione di modelli di regressione logistica corretti per genere e per le comorbidità contemplate nel Charlson Comorbidity Index, uno dei principali predittori di eventi acuti.</p>
 </sec>
 <sec>
  <title>RISULTATI</title>
  <p>Le SDO contenenti uno dei codici di complicanze acute della patologia diabetica sono state 3.607 (2,5% dei ricoveri per diabete). Rispetto ai pazienti di età compresa tra 65 e 84 anni, i diabetici di età ≥ 85 anni presentano un rischio significativamente più alto di essere ricoverati per coma iperosmolare (OR = 1,40; IC95%: 1,22-1,61), shock ipoglicemico (OR = 1,16; IC95%: 1,05-1,28), coma ipoglicemico iatrogeno (OR = 1,82; IC95%: 1,35-2,45) e altri tipi di coma (OR = 1,41; IC95%: 1,19-1,66).</p>
 </sec>
 <sec>
  <title>CONCLUSIONI</title>
  <p>Dallo studio emerge come, indipendentemente dalle comorbidità, il “grande anziano” rappresenti un soggetto a rischio di ricovero per eventi acuti correlati al diabete. Per questo, è fondamentale una rete di assistenza territoriale, che li gestisca adeguatamente con un approccio multidisciplinare e che sostenga programmi di educazione terapeutica condivisi nella continuità ospedale-territorio. Inoltre, data la frequente non-autosufficienza di questi pazienti, è auspicabile educare e sostenere i caregivers, mediante adeguati percorsi formativi.</p>
 </sec>
</abstract>

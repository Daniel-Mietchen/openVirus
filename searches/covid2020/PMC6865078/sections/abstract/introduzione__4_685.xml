<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Lo sviluppo di materiali innovativi per lo sport ha sollevato negli ultimi anni attenzione sulla sicurezza della loro introduzione su vasta scala e della relativa esposizione per utenti e operatori del settore. Nel 2016, La Commissione Europea ha avviato un’analisi di verifica mirata a rilevare la presenza di rischi connessi all’utilizzo dei manti in erba sintetica, utilizzati nei campi da calcio e altri sport. Sulla base delle evidenze scientifiche l’Agenzia Europea Sostanze Chimiche (ECHA) ha potuto stabilire che sussiste un basso rischio collegato alla presenza di idrocarburi policiclici aromatici (IPA) e trascurabile per la presenza di metalli, risultati inferiori alle soglie previste. L’ECHA ha, anche, suggerito la necessità di intraprendere azioni di regolamentazione integrative come ad esempio modifiche al regolamento REACH per garantire concentrazioni basse di IPA. Negli USA, l’Environmental Protection Agency ha varato ricerche per valutare l’entità del rischio associato all’uso e all’esposizione ai prodotti chimici rilasciati dai materiali sintetici. L’analisi della letteratura ha, inoltre, prodotto oltre 100 studi specifici sul tema, mentre minore attenzione è stata riservata ai rischi biologici. Di seguito si riportano i risultati di uno studio volto alla definizione del profilo microbico di tali superfici.</p>
 </sec>
 <sec>
  <title>MATERIALI E METODI</title>
  <p>Un totale di 40 tamponi floccati e/o terriccio naturale e sintetico sono stati raccolti da diverse zone dei campi presenti in 9 impianti sportivi. Si è proceduto all’estrazione di mfDNA, analisi genetica di 16S in NGS, elaborazione bioinformatica e analisi statistica.</p>
 </sec>
 <sec>
  <title>RISULTATI</title>
  <p>La sperimentazione ha permesso di definire il microbioma dei tappetti erbosi di origine sintetica, comunemente usati per giocare a calcio o altri sport. Nei campi di origine sintetica si è notato una maggiore variazione della biodiversità e persistenza di una microflora proveniente da fonti antropiche e ambientali (e.g. Staphylococcus e Hymenobacter) probabilmente favorita anche dall’accumulo nelle fibre sintetiche di sostanze organiche utilizzate come nutrimento.</p>
 </sec>
 <sec>
  <title>CONCLUSIONI</title>
  <p>La valutazione di tecnologie basate sull’analisi di mfDNA ha indicato prospettive per indagare aspetti igienico sanitari di questi ambienti e fornire indicazioni per tutelare la salute di chi frequenta o lavora nel settore dello sport. Poiché le fibre sintetiche usate come erba naturale sono spesso utilizzate anche per scopi decorativi o di arredo in aree private e pubbliche, ulteriori conoscenze nel campo possono fornire una base anche per la valutazione del rischio in altri ambienti di vita e di lavoro e suggerire linee di indirizzo per la gestione e la manutenzione adeguate di tali materiali e manti sintetici.</p>
 </sec>
</abstract>

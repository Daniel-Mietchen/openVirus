<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Negli ultimi anni si è assistito ad un ricorso sempre maggiore a modelli di ospedali basati sul Partenariato Pubblico Privato (PPP), in cui la Pubblica Amministrazione tende a concentrare le risorse sui servizi definiti “core”, cioè più strettamente correlati all’assistenza sanitaria, appaltando a ditte esterne i servizi “no core”. Il controllo di tali servizi è fondamentale per la gestione complessiva del Presidio, in quanto determinano, seppur indirettamente, un impatto sull’assistenza. Vista l’estrema attualità dell’argomento abbiamo voluto mettere in atto una survey a livello nazionale che, all’interno di una ricerca più ampia sui nuovi ruoli del medico di Direzione Ospedaliera, ci consentisse di approfondire la tematica della gestione dei servizi esternalizzati.</p>
 </sec>
 <sec>
  <title>MATERIALI E METODI</title>
  <p>Abbiamo costruito un questionario attraverso l’utilizzo di un form online (jotform) messo a disposizione dalla Società Italiana per la Promozione della salute (SIPS), accessibile da apposito link e diffuso via e-mail ai medici di Direzione Ospedaliera. La diffusione è stata possibile grazie al coinvolgimento di tre importanti società scientifiche: l’Associazione Nazionale Medici Direzioni Ospedaliere (ANMDO), la Società Italiana di Igiene (SItI) - Gruppo Italiano di Studio di Igiene Ospedaliera (GISIO) e la Società Italiana Multidisciplinare per la Prevenzione delle Infezioni nelle Organizzazioni Sanitarie (SIMPIOS). Il questionario prevede una sezione di approfondimento sulla gestione dei servizi esternalizzati.</p>
 </sec>
 <sec>
  <title>RISULTATI</title>
  <p>Abbiamo ricevuto un totale di 87 risposte. Sono erogati tramite appalto i servizi di natura logistica (lavanolo, pulizie, ristorazione, rifiuti) e la manutenzione tecnica, mentre sterilizzazione, diagnostica ed erogazione dell’assistenza sono affidati a personale dipendente. Il controllo dei servizi esternalizzati è svolto per la maggior parte dalla DMPO. Le figure deputate al controllo sono figure sanitarie, eccetto per i servizi di manutenzione e logistica dove troviamo personale tecnico-amministrativo. La DMPO interviene soprattutto (89%) nella valutazione della qualità del servizio svolto. La modalità principale di attestazione dei controlli è un’attività programmata a campione su tutte le attività gestite (45%). Gli indicatori più utilizzati per la valorizzazione delle prestazioni erogate sono le prestazioni effettivamente fornite (74%).</p>
 </sec>
 <sec>
  <title>CONCLUSIONI</title>
  <p>Il crescente ricorso all’esternalizzazione dei servizi pone nuove problematiche sulla gestione di attività fortemente impattanti su sicurezza e controllo del rischio correlato all’assistenza, incluso quello infettivo. Risulta pertanto necessario, da parte delle DMPO, un deciso investimento, culturale e organizzativo, per assicurare un adeguato controllo del rischio e per garantire il rispetto dei determinanti di costo/efficacia alla base delle scelte di PPP.</p>
 </sec>
</abstract>

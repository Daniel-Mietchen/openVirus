<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>L’epatite E è una patologia acuta di origine virale; solitamente auto limitante, è raramente in grado di dare origine a malattia cronica. Ogni anno un terzo della popolazione mondiale è esposto al virus e circa 20 milioni di persone contraggono l’infezione da HEV; di queste, più di 3 milioni mostrano sintomi e 600.000 morti possono essere ricondotte ad HEV. In donne che contraggono il virus in gravidanza si possono verificare gravi complicanze e tassi di mortalità più elevati; le infezioni croniche, invece, sono più frequenti nei pazienti immunodepressi. Tra le manifestazioni extra epatiche più rilevanti si registrano casi di sindrome di Guillain-Barrè, mielite acuta trasversa e meningoencefalite acuta. L’HEV è in grado di causare epidemie tramite acqua e contatti interpersonali; nel 2018 sono stati notificati 49 casi di epatite E in Italia, di cui solo 4 in viaggiatori; il 67% dei pazienti erano maschi, la maggior parte con un’età superiore ai 55 anni. Il trend di notifica in costante aumento ha portato l’Istituto Superiore di Sanità (ISS) ad avviare una sorveglianza dedicata all’epatite E, nell’ambito della sorveglianza SEIEVA.</p>
 </sec>
 <sec>
  <title>MATERIALI E METODI</title>
  <p>L’ISS coordina uno studio pilota in cinque regioni italiane, tra cui il Piemonte, da gennaio a dicembre 2019; in seguito sarà esteso a tutta Italia. I criteri clinici di inclusione sono sintomi generici (quali stanchezza, dolore addominale, nausea) e almeno uno tra febbre, ittero o elevati livelli sierologici delle transaminasi; i criteri di inclusione laboratoristici sono la risposta anticorpale a IgM anti-HEV e/o HEV-RNA positivo. L’ISS raccoglierà e analizzerà i dati per valutare l’andamento, la qualità e la completezza dei casi notificati.</p>
 </sec>
 <sec>
  <title>RISULTATI</title>
  <p>Durante questo anno, in Piemonte, verrà testata la scheda di raccolta dati, saranno verificati i contatti con gli utilizzatori della piattaforma e promossa l’introduzione della diagnostica sierologica per Epatite E. Le ASL sperimenteranno la scheda epidemiologica e forniranno dati sulla fattibilità e sostenibilità del nuovo protocollo.</p>
 </sec>
 <sec>
  <title>CONCLUSIONI</title>
  <p>I centri partecipanti riceveranno un’elaborazione dei risultati ottenuti dai dati raccolti; ogni anno saranno rilasciati due bollettini e un report finale. Passato l’anno pilota, la sorveglianza sarà estesa a tutte le regioni italiane.</p>
 </sec>
</abstract>

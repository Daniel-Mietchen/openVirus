<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La legge n. 119 del 2017 ha introdotto in Italia l’obbligo per 10 vaccinazioni. L’adempimento rappresenta un requisito per l’iscrizione alle scuole dell’infanzia e alle scuole primarie, e ha richiesto un importante impegno “in rete” tra gli operatori dell’Azienda Sanitaria Locale e il personale scolastico.</p>
  <p>In questo contesto, lo studio si propone di indagare le attitudini e le opinioni in ambito vaccinale degli insegnanti delle scuole di un Distretto Socio Sanitario di Roma.</p>
 </sec>
 <sec>
  <title>MATERIALI E METODI</title>
  <p>L’indagine è stata condotta attraverso la compilazione di un questionario, già utilizzato in analoghi contesti italiani. Gli insegnanti sono stati invitati a partecipare attraverso e-mail e colloqui con i dirigenti scolastici.</p>
  <p>Sono state condotte analisi descrittive e l’associazione tra variabili è stata valutata attraverso il test Chi-quadro.</p>
 </sec>
 <sec>
  <title>RISULTATI</title>
  <p>A maggio 2019 sono stati raccolti 379 questionari: il campione rappresenta oltre il 30% degli insegnanti del territorio. Si tratta, in maggioranza, di donne (91%) di scuola primaria (43%) pubblica (93%); l’età media è 49 anni.</p>
  <p>Il 58% individua come principale fonte informativa sulle vaccinazioni il pediatra (significativamente rappresentato tra coloro che hanno figli) e il medico di famiglia.</p>
  <p>La somministrazione di vaccinazioni in formulazione polivalente è reputata sicura dalla maggioranza dei rispondenti (68%).</p>
  <p>L’introduzione della nuova normativa sull’obbligo è valutata utile per la salute pubblica dalla maggioranza (88%). Il non riconoscere l’utilità della normativa è significativamente associato (p &lt; 0.05) a un titolo di studio più basso, all’individuare come fonte informativa gli amici, all’insegnare presso scuole dell’infanzia e al dubitare della sicurezza della somministrazione di vaccinazioni in formulazione polivalente.</p>
 </sec>
 <sec>
  <title>CONCLUSIONI</title>
  <p>Gli insegnanti delle scuole del Distretto mostrano, in generale, una buona opinione circa la pratica vaccinale e un corretto atteggiamento nel riferirsi alle figure sanitarie per ottenere informazioni affidabili. Tale dato potrebbe beneficiare anche del positivo rapporto instaurato nel tempo con gli operatori sanitari del territorio, come mostrato anche dalla buona adesione al questionario proposto.</p>
  <p>In un quadro incoraggiante occorre, tuttavia, mantenere alta l’attenzione e proseguire nell’impegno da parte delle Aziende Sanitarie per migliorare la formazione e la fiducia degli insegnanti nei confronti della pratica vaccinale e, in generale, delle iniziative di promozione della salute.</p>
 </sec>
</abstract>

<?xml version="1.0" encoding="UTF-8"?>
<abstract>
 <p>La sanità pubblica a livello globale deve oggi affrontare molteplici sfide per fornire servizi sanitari efficienti, adeguati e di elevata qualità a costi accessibili. Diverse ricerche e attività in ambito sanitario sono oggi disponibili per supportare le politiche di sanità pubblica e il processo decisionale clinico allo scopo, da un lato, di organizzare servizi sanitari in modo efficace ed efficiente e migliorare le prestazioni dei sistemi sanitari, nonché la qualità dell’assistenza sanitaria e, dall’altro, di ridurre gli sprechi, disinvestire sulle prestazioni o pratiche sanitarie inefficaci e inappropriate e riallocare le risorse verso le attività a maggiore “valore” in grado di produrre i migliori risultati in termini di salute.</p>
 <p>In realtà, affrontare il problema della produzione di prestazioni/pratiche inutili, ma che addirittura espongono i pazienti a potenziali rischi, è un’esigenza percepita in una molteplicità di contesti internazionali, a partire da quello statunitense dove già da anni è stata posta la domanda “more is better?”</p>
 <p>In tal senso, nell’ultimo decennio si sono moltiplicate le iniziative mirate a promuovere una sanità parsimoniosa che garantisca un’assistenza appropriata e che corrisponda alle necessità e ai bisogni dei pazienti: da campagne come “Too Much Medicine” promossa dal British Medical Journal, alle attività correlate al Movimento che si ispira al “less is more”, a conferenze e dibattiti su “overdiagnosis” e “sovratrattamento”, fino a recenti programmi, come, ad esempio, quello sulla Prudent Healthcare, promosso dal governo gallese nazionale.</p>
 <p>Una delle iniziative più rilevanti in questo panorama è sicuramente quella di 
  <italic>Choosing Wisely</italic> promossa dall’American Board of Internal Medicine Foundation (ABIM) e alla quale hanno aderito diverse società scientifiche statunitensi, ciascuna delle quali ha stilato una propria”Top Five List” cioè un elenco di cinque prestazioni o procedure, che pur essendo comunemente utilizzate nella pratica assistenziale, risultano non idonee o addirittura inutili, non determinanti benefici significativi e/o fonte di rischi, non giustificabili, per i pazienti.
 </p>
 <p>In tale approccio, nell’ambito delle competenze igienistiche e organizzative, l’aderenza alle pratiche di prevenzione e controllo delle infezioni è essenziale per un’assistenza sanitaria di elevata qualità e per garantire la sicurezza dei pazienti in tutti i 
  <italic>setting</italic> assistenziali. Le 
  <italic>best practice</italic> sono comunemente definite come il “modo migliore” per identificare, raccogliere, valutare, diffondere e implementare informazioni e per monitorare gli 
  <italic>outcome</italic> degli interventi di assistenza sanitaria. Le tecniche e le metodologie identificate come 
  <italic>best practice</italic>, attraverso l’esperienza e la ricerca, hanno dimostrato in modo affidabile di portare al risultato desiderato in situazioni e contesti specifici, senza utilizzare risorse eccessive. La valutazione delle 
  <italic>best practice</italic>, attraverso standard validati permette di caratterizzare lo scenario epidemiologico e di identificare le aree prioritarie per le strategie di controllo e il 
  <italic>benchmarking</italic> per il miglioramento continuo della qualità dell’assistenza.
 </p>
 <p>Nell’ambito del progetto “Fare di più non significa fare meglio - 
  <italic>Choosing Wisely Italy</italic>”, lanciato nel 2012 in Italia dal Gruppo 
  <italic>Slow Medicine</italic> ed ispirato al progetto Choosing Wisely, l’ANMDO (Associazione Nazionale dei Medici delle Direzioni Ospedaliere) e la SItI (Società Italiana di Igiene, Medicina Preventiva e Sanità Pubblica) con il gruppo di lavoro GISIO (Gruppo Italiano Studio Igiene Ospedaliera) hanno promosso il progetto intersocietario “
  <italic>Choosing wisely</italic> - Igiene Ospedaliera” per il contrasto alle Infezioni Correlate all’Assistenza (ICA), e, in particolare, all’antimicrobico-resistenza (AMR), mediante l’identificazione di 
  <italic>best-practice</italic> da monitorare e promuovere in un contesto nazionale. Partendo dalla consapevolezza delle nostre specificità, sulla base delle evidenze scientifiche disponibili, sono state individuate cinque pratiche da monitorare, capaci di orientare e influenzare i comportamenti e le scelte degli operatori e delle organizzazioni, con appropriati indicatori. In particolare, sono state identificate le seguenti pratiche inappropriate: i) utilizzo dei guanti monouso in sostituzione dell’igiene delle mani e mancato utilizzo della soluzione idroalcolica, ii) e iii) somministrazione anticipata della profilassi antibiotica perioperatoria (PAP) e la sua eccessiva durata, iv) ingiustificata apertura delle porte delle sale operatorie e v) mancata segnalazione nella lettera di dimissione o documento di trasferimento della positività per microrganismi 
  <italic>alert</italic> dei pazienti. Per ciascuna delle pratiche è stato predisposto un protocollo operativo con le indicazioni per la misura e i relativi indicatori per il loro monitoraggio, nonché delle apposite schede, gestite mediante un sistema informativo 
  <italic>web-based</italic> per la raccolta dei dati dai centri partecipanti a livello nazionale.
 </p>
 <p>Il progetto ha coinvolto, mediante i componenti del GISIO-SItI e di ANMDO, molteplici istituzioni sanitarie, seguendo l’ottica del movimento 
  <italic>Choosing wisely</italic>, mirato ad aumentare l’efficacia e l’efficienza degli interventi di riduzione del rischio infettivo. Pertanto, tramite i componenti del GISIO le strutture sanitarie a livello nazionale sono state invitate a partecipare prima ad uno studio pilota, proseguito successivamente con uno studio tuttora in corso. Complessivamente hanno finora aderito al progetto 72 Strutture Sanitarie pubbliche e private.
 </p>
 <p>Il monitoraggio delle pratiche di igiene delle mani e dell’utilizzo dei guanti è stato effettuato utilizzando i metodi e gli strumenti validati dall’OMS (metodi diretto e indiretto) modificati per permettere la valutazione dell’utilizzo dei guanti mediante l’osservazione delle opportunità di igiene delle mani e identificazione di quelle in occasione delle quali gli operatori sanitari sostituiscono l’igiene delle mani con l’uso dei guanti. I risultati del progetto confermano l’Italia tra i Paesi europei con il più basso consumo di soluzione idroalcolica (11,1 litri/1.000 giorni di degenza), consumo inferiore allo standard raccomandato dall’OMS. Inoltre, evidenziano un’adesione complessiva all’igiene delle mani del 39,5% con un livello di 
  <italic>compliance</italic> che varia tra le diverse categorie professionali. Tale percentuale è simile a quella riportata dalla survey della OMS condotta nel 2009 (circa 39%) e conferma i dati della Campagna 
  <italic>Clean care is safer care</italic> condotta in Italia nel 2006. Inoltre, la non adesione all’igiene delle mani con l’uso dei guanti è risultata pari a circa il 37% con percentuali differenti tra le diverse categorie professionali.
 </p>
 <p>L’importanza dell’appropriata Profilassi Antibiotica Perioperatoria (PAP) per la prevenzione delle infezioni del sito chirurgico (ISC) è stata confermata da diversi studi epidemiologi; inoltre, il suo utilizzo inappropriato contribuisce notevolmente al consumo totale di antibiotici negli ospedali ed è stato associato all’aumento della resistenza agli antibiotici dei microrganismi. I risultati del progetto “
  <italic>Choosing wisely</italic> – Igiene ospedaliera” evidenziano elevate percentuali di non 
  <italic>compliance</italic> alle raccomandazioni internazionali relativamente al momento di somministrazione della PAP e alla sua durata, identificando ampi margini di miglioramento. Le strategie di prevenzione delle ISC prevedono anche interventi per garantire la qualità dell’aria nella sala operatoria: l’apertura delle porte può compromettere l’efficacia degli impianti di ventilazione determinando un incremento del rischio di ISC. Anche per questa procedura i risultati del progetto confermano elevati livelli di inappropriatezza.
 </p>
 <p>Le più importanti istituzioni internazionali in tema di gestione e controllo dell’AMR e dei microrganismi multiresistenti (MDRO) hanno evidenziato che tra l’ampia varietà di interventi di controllo delle ICA da MDRO è indispensabile la documentazione dello stato di paziente positivo quando questo viene dimesso o trasferito in un altro reparto o in un’altra struttura sanitaria. I risultati del progetto 
  <italic>Choosing wisely</italic> - Igiene ospedaliera riportano che per i pazienti positivi ai microrganismi 
  <italic>alert</italic> inclusi, la frequenza di segnalazione nella lettera di dimissione o nel documento di trasferimento in altra struttura è complessivamente pari a circa il 50%.
 </p>
 <p>Requisito fondamentale per il successo di efficaci strategie di controllo e prevenzione delle ICA e per il contrasto all’AMR è l’utilizzo di una metodologia standardizzata e di indicatori validi per il monitoraggio delle pratiche in modo da indirizzare e sostenerne il miglioramento nel tempo. I risultati del progetto consentono di evidenziare particolari 
  <italic>target</italic> su cui indirizzare tali interventi per contrastare l’inappropriatezza delle pratiche e migliorare l’assistenza.
 </p>
 <p>Con questo spirito, il Gruppo di Lavoro si è quindi prefissato di effettuare una attività che non fosse la ricerca di elementi di novità o produzione di ulteriori evidenze scientifiche e nemmeno solo cassa di risonanza per pratiche già largamente note e sostenute da ampia letteratura scientifica, ma di perseguire una linea di azione “standardizzata”, orientata alla possibilità di migliorare effettivamente la situazione del contesto nazionale, ancora oggi caratterizzata da differenze quali-quantitative tra le Regioni nell’ambito dei servizi e delle prestazioni erogati e che, proprio per questo, ha notevoli margini di miglioramento.</p>
</abstract>

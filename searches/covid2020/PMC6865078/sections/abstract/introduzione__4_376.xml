<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Le evidenze scientifiche disponibili relative all’efficacia sul campo del vaccino antinfluenzale (VE) nel prevenire la mortalità e la morbosità legate alle infezioni causate dai diversi sottotipi di virus influenzale negli anziani sono deboli. Obiettivo dello studio è stato misurare la VE negli anziani nei confronti degli esiti d’infezione più grave.</p>
 </sec>
 <sec>
  <title>MATERIALI E METODI</title>
  <p>Abbiamo condotto uno studio caso-controllo multicentrico, con disegno test-negative (TND), durante la stagione invernale 2017/18, coinvolgendo gli ospedali di riferimento di quattro grandi città italiane (Genova, Siena, Roma e Bari). La popolazione dello studio ha ricompreso individui di età superiore ai 65 anni ricoverati in ospedale con un’infezione respiratoria grave (SARI). Per ciascuno dei pazienti arruolati sono stati raccolti i dati demografici, clinici, quelli relativi alla presenza di co-morbosità e di altri fattori di rischio e all’effettuazione della vaccinazione antinfluenzale nella stagione corrente, compreso il tipo di vaccino utilizzato. Tutti i pazienti arruolati sono stati sottoposti a tampone naso-faringeo per la ricerca e tipizzazione dei virus influenzali attraverso metodiche di biologia molecolare. La VE è stata stimata per sottotipo di virus e specificamente per il vaccino antinfluenzale trivalente adiuvato con MF59 (TIVadj). Un modello di regressione logistica multivariata è stato applicato per correggere la VE rispetto ai possibili confondenti positivi e negativi.</p>
 </sec>
 <sec>
  <title>RISULTATI</title>
  <p>Sono stati arruolati complessivamente 502 pazienti con SARI: 118 (23,5%) sono risultati positivi e 384 (76,5%) sono risultati negativi alla ricerca di virus influenzale. Poiché il 94% dei pazienti arruolati aveva ricevuto il TIVadj, è stato possibile calcolare la VE specifica del tipo di vaccino. La VE corretta osservata per tutti i tipi di vaccino è risultata pari al 48,5% e comparabile alla VE corretta del vaccino TIVadj (48,3%). La VE corretta del vaccino TIVadj è stata del 67,5% nei confronti delle SARI causate dai virus influenzali di tipo A(H1N1)pdm09 e del 44,5% nei confronti delle SARI causate da virus di tipo B.</p>
 </sec>
 <sec>
  <title>CONCLUSIONI</title>
  <p>I risultati dello studio mostrano una moderata VE del TIVadj contro tutti i virus, con buone performance nei confronti dei ceppi di tipo A(H1N1)pdm09 e una moderata VE contro i ceppi di tipo B, nonostante il mismatch verificatosi tra il lignaggio di tipo B circolante e quello incluso nella composizione vaccinale. Ciò è probabilmente dovuto alla cross-protection tra i diversi ceppi di tipo B indotta dal TIVadj nei pazienti anziani inclusi nella nostra valutazione.</p>
 </sec>
</abstract>

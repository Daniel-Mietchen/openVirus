<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La fragilità è una condizione dinamica di aumentata vulnerabilità e si associa al rischio di peggiori outcomes di salute. La fragilità nel paziente anziano è legata sia al declino funzionale che al fisiologico declino psico-fisico. Tale condizione richiede continuità dell’assistenza e integrazione dei servizi sanitari e sociali e notevole impegno di risorse.</p>
  <p>L’obiettivo dello studio è valutare la fragilità, monitorare le condizioni di salute, i bisogni assistenziali degli anziani colpiti dagli eventi sismici del 2016 in Valnerina.</p>
 </sec>
 <sec>
  <title>MATERIALI E METODI</title>
  <p>Dalle liste dell’anagrafe sanitaria anno 2017 dei 9 Comuni della Valnerina interessati dal terremoto, escludendo gli istituzionalizzati ed i non-autosufficienti precedentemente al sisma, sono stati selezionati con metodo casuale semplice 215 individui di età superiore ai 65 anni. Per individuare precocemente la fragilità è stato somministrato telefonicamente il questionario Sherbrooke Postal Questionnaire modificato (SPQm), composto da sei domande rilevanti la condizione dell’anziano e i fattori predittivi per disabilità e da una domanda di controllo per la disabilità. I soggetti con punteggio suggestivo per fragilità (≥6,5) sono stati indirizzati a valutazione multidimensionale (VMD) e interventi specifici di prevenzione secondaria di disabilità.</p>
 </sec>
 <sec>
  <title>RISULTATI</title>
  <p>Della popolazione target (n.215), 92 persone (46,0%) non sono state rintracciate e 12 (5,6%) hanno rifiutato l’intervista. Tra i rispondenti (n. 112), il 50,5% è femmina e il 54,1% ha età ≥75 anni. Il SPQm ha individuato 12 soggetti disabili (10,8%) e 33 (33,0%) soggetti fragili da sottoporre a VMD e interventi di prevenzione secondaria della disabilità. I soggetti fragili rappresentano il 21,6% nella fascia 65-74 anni, il 40,5% nella fascia 75-84 anni e il 58,3% nella fascia ≥ 85 anni. La percentuale di soggetti fragili è 40,0% nei Comuni minori e 28,3% dei Comuni maggiori (Norcia e Cascia) Il rischio di fragilità è maggiore nel sesso femminile (OR 2,78; IC 95% 1,16-6,66) e la difficoltà a camminare è predittiva di fragilità (OR 85,5; IC 95% 19,8-368,0).</p>
 </sec>
 <sec>
  <title>CONCLUSIONI</title>
  <p>Lo SPQm si è dimostrato uno strumento utile nell’identificazione precoce della fragilità. La sorveglianza attiva ha permesso di individuare anziani ad alto rischio di disabilità ed il bisogno di salute inespresso in Valnerina. Gli interventi di prevenzione secondaria, la promozione della sanità di iniziativa e l’integrazione di servizi sanitari e socio-assistenziali rivestono un ruolo cruciale nel preservare lo stato di salute degli anziani residenti nelle aree terremotate.</p>
  <p>La metodologia adottata potrebbe essere un modello di valutazione fragilità nelle “aree interne” con elevata età media associata a bassa densità di popolazione.</p>
 </sec>
</abstract>

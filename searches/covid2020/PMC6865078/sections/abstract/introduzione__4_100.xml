<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il Rotavirus è la principale causa di gastroenterite nei bambini tra 0 e 59 mesi a livello globale. I neonati prematuri sono tra quelli a maggiore rischio di contrarre la patologia rotavirale e le sue complicanze. Nel 2013, la Regione Sicilia, per prima in Italia, ha introdotto la vaccinazione universale anti-Rotavirus che ha dimostrato ampiamente la sua efficacia sul campo in termini di riduzione delle ospedalizzazioni e dei costi sanitari associati. Il PNPV 2017-2019 ha successivamente esteso tale raccomandazione alle altre Regioni Italiane.</p>
  <p>Il presente progetto ha l’obiettivo di valutare la sicurezza della vaccinazione anti-Rotavirus nei neonati pretermine ricoverati e vaccinati nelle principali Unità di terapia Intensiva Neonatale della Regione Sicilia.</p>
 </sec>
 <sec>
  <title>MATERIALI E METODI</title>
  <p>A partire dal 1° marzo 2018 e per i successivi tre anni, sotto il coordinamento scientifico della Sezione di Igiene del Dipartimento PROMISE dell’Università di Palermo, e con l’approvazione del Tavolo Tecnico Vaccini della Regione Sicilia, è iniziata la somministrazione in regime di ricovero o ambulatoriale della vaccinazione anti-Rotavirus nei neonati pretermine di età gestazionale ± 28 settimane delle maggiori sei Unità di Terapia Intensiva Neonatale Siciliane. La vaccinazione è stata eseguita, a partire dalla 6° settimana di vita, a tutti i bambini nati pretermine che non presentavano controindicazioni alla stessa, in accordo con la scheda tecnica del vaccino. Dopo il primo anno di attività è stato valutato il volume di attività e la sicurezza della vaccinazione attraverso una sorveglianza attiva di eventuali eventi avversi.</p>
 </sec>
 <sec>
  <title>RISULTATI</title>
  <p>Dopo il primo anno, sono stati vaccinati contro il Rotavirus con ciclo completo 195 nati pretermine. L’età media alla nascita dei vaccinati è pari a 32,6 settimane (DS ± 2,4). La vaccinazione è stata eseguita in media alla 6° settimana di vita (6,4 ± 0,3). Il peso medio dei neonati al momento della vaccinazione era di 2.890 grammi (DS ± 0,456gr). Nei 15 gg dopo la vaccinazione sono state osservate coliche addominali nell’8% dei vaccinati ed un lieve rialzo febbrile nel 2% degli stessi. Dopo 30 gg dalla vaccinazione non è stato segnalato alcun evento avverso di rilievo nei vaccinati.</p>
 </sec>
 <sec>
  <title>CONCLUSIONI</title>
  <p>Dopo il primo anno di attività, i dati ottenuti confermano la sicurezza della vaccinazione effettuata dalla sesta settimana in poi, nei nati pretermine a partire dalla 28 settimana di vita. I risultati al termine del triennio di attività permetteranno in futuro di migliorare la fiducia degli operatori sanitari sull’efficacia e sicurezza della vaccinazione anti-RV, con l’obiettivo di migliorare le coperture vaccinali anti-Rotavirus.</p>
 </sec>
</abstract>

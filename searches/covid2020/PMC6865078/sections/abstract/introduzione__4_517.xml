<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I metodi tradizionali/convenzionali di identificazione ed esecuzione dell’antibiogramma degli enterobatteri responsabili di sepsi producono indicativamente un referto dopo due giorni dalla positivizzazione dell’emocoltura costringendo il clinico ad utilizzare una terapia a largo spettro empirica, talvolta inefficace e costosa. L’utilizzo di test rapidi di biologia molecolare direttamente dal campione di sangue positivo permettono di identificare tempestivamente il microrganismo responsabile dell’infezione e l’eventuale genotipo di resistenza, consentendo al clinico di impostare una terapia mirata, efficace, con l’eventuale riduzione della durata media della degenza.</p>
 </sec>
 <sec>
  <title>MATERIALI E METODI</title>
  <p>Il trend in crescita dei ceppi isolati di KPC da campioni di emocolture orienta sempre di più il laboratorio a considerare l’emocoltura un esame urgente cui segue un processo diagnostico suddiviso in fasi critiche che devono essere continuamente presidiate e valutate. In media il tempo di processazione di un’emocoltura positiva e la relativa identificazione del germe responsabile si aggira intorno alle 8-10 ore, ma il test di sensibilità agli antibiotici (antibiogramma) richiede 24/28 ore. Nel contesto dell’AOUIVR è stato condotto uno studio retrospettivo di confronto fra un campione di emocolture positive per KPC sottoposte a diagnostica tradizionale/convenzionale (Carba NP) rispetto ad un campione di emocolture sottoposte al test di biologia molecolare fast FilmArray Blood Culture ID Panel (BCID Panel).</p>
 </sec>
 <sec>
  <title>RISULTATI</title>
  <p>Dall’analisi retrospettiva dei referti del biennio 2014-15 di campioni di emocoltura sono stati identificati 85 pazienti con KPC per i quali è stato eseguito il test tradizionale CarbaNP di cui 48 maschi e 37 femmine, con un età media di circa 67 anni (DS ± 16,70) ed una durata della degenza media di 44,3 giorni (DS ± 32,13). Dai referti relativi a pazienti ricoverati in Terapia Intensiva nel secondo semestre 2016 sono stati identificati 28 casi positivi per KPC al test BCID Panel di cui 17 maschi e 11 femmine, con età media di 66 anni (DS ± 17,35) e durata della degenza media di 31,5 giorni (DS ± 18,72) risultata significativamente inferiore al test T di student (p = 0.0484).</p>
 </sec>
 <sec>
  <title>CONCLUSIONI</title>
  <p>I nostri risultati confermano come l’utilizzo della piattaforma diagnostica in biologia molecolare FilmArray nella pratica clinica permetta di migliorare notevolmente la gestione dei pazienti settici degenti in ospedale, abbattendo i tempi della diagnostica tradizionale con una significativa riduzione delle giornate medie di degenza.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>La vaccinazione antinfluenzale è efficace nel prevenire l’influenza stagionale, protegge i pazienti fragili dalle complicanze dell’influenza, diminuisce l’assenteismo nel personale riducendo, così, i costi risultanti dalla conseguente perdita di produttività.</p>
  <p>La copertura vaccinale antinfluenzale tra gli operatori sanitari in Italia è ancora molto bassa e si attesta approssimativamente attorno al 15% in base alle più recenti indagini.</p>
  <p>Il tasso di copertura vaccinale nel nostro Policlinico Universitario è cresciuto da 9,57% durante la stagione 2016-2017 a 14,24% in quella 2017-2018 fino ad arrivare a 22,38% nell’ultima stagione 2018-2019.</p>
  <p>Lo scopo di questo studio retrospettivo osservazionale è dimostrare la sostenibilità sostenibilità economica dell’introduzione di un incentivo non economico consistente in un’ora aggiuntiva di permesso retribuito a tutti gli operatori sanitari della Fondazione Policlinico Universitario “Agostino Gemelli” IRCCS che accettano di vaccinarsi.</p>
 </sec>
 <sec>
  <title>MATERIALI E METODI</title>
  <p>È stata effettuata un’analisi cost-consequence (utilizzando il metodo del costo frizionale) stimando la perdita di produttività pro-capite causata dall’assenteismo per malattia. È stato dunque calcolato il salario orario medio degli operatori sanitari (stratificati per categoria professionale) per identificare il costo di un’ora di permesso retribuita. È stata, infine, stimata la quantità massima di permesso retribuito concedibile senza perdite nette per l’azienda.</p>
 </sec>
 <sec>
  <title>RISULTATI</title>
  <p>È stata registrata una perdita di produttività annuale dovuta ad assenteismo per malattia pari a 237,65 € per ogni operatore vaccinato e pari a 413,78 € per ogni operatore non vaccinato. La differenza in perdita di produttività pro-capite annua è risultata, pertanto, di 176,13€. Considerando 36,89 €/h come il salario orario medio pesato per categoria professionale, l’applicazione dell’incentivo risulta sostenibile. La nostra simulazione ha identificato 4,77 ore (286,5 minuti) come la durata massima del permesso retribuito concedibile senza generare perdite nette per l’azienda.</p>
 </sec>
 <sec>
  <title>CONCLUSIONI</title>
  <p>Il vaccino antinfluenzale è efficace nel prevenire l’influenza stagionale e le sue complicanze, è necessario pertanto promuovere misure che mirino ad incrementare le coperture vaccinali in particolar modo fra gli operatori sanitari. Possiamo concludere che l’incentivo non economico alla vaccinazione antinfluenzale introdotto nella Fondazione Policlinico Universitario “Agostino Gemelli” IRCCS è una misura ampiamente sostenibile.</p>
 </sec>
</abstract>

<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il tema della comunicazione in campo vaccinale è un problema che preoccupa la Sanità italiana, europea e mondiale a causa dello sbilanciamento dell’informazione verso siti che forniscono informazioni non corrette e talvolta una vera e propria controinformazione. Nonostante le iniziative promosse dal Ministero della Salute, è necessario un largo impegno al fine di presidiare il web e contrastare la continua diffusione di informazioni distorte. In tale ottica, nell’ambito del network di Vaccinarsi, il sito internet “Vaccinarsinsardegna.org” vuole rappresentare un canale di comunicazione, attraverso il quale è possibile informare gli utenti circa le corrette indicazioni sulle malattie prevenibili e sulle vaccinazioni, con particolare riferimento alle specifiche regionali (epidemiologia, accessibilità ai servizi ecc), per sostenere un’adesione ancor più consapevole ai programmi di immunizzazione da parte di tutta la popolazione. Il presente lavoro analizza la compliance degli utenti al sito dal momento del suo avvio.</p>
 </sec>
 <sec>
  <title>MATERIALI E METODI</title>
  <p>Gli accessi del periodo 10 novembre 2017-26 maggio 2019 sono stati analizzati attraverso il tool “All web site Data” di Google Analytics permettendo di quantificare e valutare le performance del sito e i relativi trend di visualizzazione.</p>
 </sec>
 <sec>
  <title>RISULTATI</title>
  <p>Nel suddetto periodo il sito, visitato da 16.626 utenti (92,21% dall’Italia, il 3,76% America, 2,87% resto d’Europa e 1,16% Oceania) dei quali l’88% nuovi visitatori, ha mostrato un marcato incremento dei contatti. Il numero di sessioni è risultato di 22.207 con una media di 1,34 sessioni per utente ed 1’ e 45” di consultazione. La lingua maggiormente rappresentata risulta essere l’Italiano (92,62%), seguita dall’Inglese (5,3%). Più del 60% delle visualizzazioni sono state effettuate da dispositivi mobili. Le pagine del sito più seguite sono state: “ambulatorio vaccinale”, “vaccino anti-Hpv” e “anti-influenzale”; la maggior frequenza di consultazione risulta nella prima metà della giornata dei giorni feriali.</p>
 </sec>
 <sec>
  <title>CONCLUSIONI</title>
  <p>Dalle analisi emerge, da parte della popolazione, una crescente frequenza di contatti per ottenere informazioni su logistica dei servizi e fare chiarezza sulle malattie infettive prevenibili con la vaccinazione. Ne sono esempio i picchi di visualizzazioni in concomitanza con casi di Meningite, in occasione dei quali nell’ottica dell’outrage management il team di vaccinarsi ha prodotto e pubblicato dettagliati articoli, grazie ai quali gli utenti hanno potuto informarsi e trovare risposte ai dubbi più comuni. La presenza nel web di riferimenti affidabili e valutabili in campo di comunicazione vaccinale è indispensabile per poter fornire informazioni corrette, chiare e aggiornate utilizzando, al contempo, un linguaggio semplice e di immediata comprensione.</p>
 </sec>
</abstract>

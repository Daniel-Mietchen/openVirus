<?xml version="1.0" encoding="UTF-8"?>
<abstract>
 <sec>
  <title>LA POSIZIONE SOCIOECONOMICA È UN FATTORE DI RISCHIO INDIPENDENTE, COME IL FUMO O L’IPERTENSIONE</title>
  <p>Le malattie non trasmissibili – come le malattie cardiovascolari, i tumori, le malattie respiratorie croniche e il diabete – sono determinate tanto dalle condizioni economiche, sociali e ambientali (Vineis, 2017), quanto da fattori di rischio come il fumo, l’elevato consumo di alcol, la cattiva alimentazione, l’inattività fisica, l’aumento della pressione sanguigna, l’elevato consumo di sale e il diabete (WHO, 2013). Il progetto H2020 Lifepath ha indicato che la posizione socioeconomica è un fattore di rischio indipendente per la mortalità e per indicatori funzionali e va quindi affrontata insieme agli altri fattori di rischio noti (Stringhini et al., 2017; 2018).</p>
 </sec>
 <sec>
  <title>LA BIOLOGIA ALLA BASE DELLE DISUGUAGLIANZE DI SALUTE</title>
  <p>Lifepath ha studiato anche i processi molecolari e fisiologici che stanno alla base delle disuguaglianze di salute. A questo fine abbiamo condotto ricerche sui biomarcatori di epigenetica e metabolomica. Abbiamo così potuto confermare che lo svantaggio sociale gia’ a partire dai primi anni di vita può indurre cambiamenti biologici persistenti, come l’infiammazione cronica, che può tradursi in disturbi cardiovascolari, asma e cancro (Castagné et al., 2016). Una condizione socioeconomica sfavorevole può indurre stress psicosociale cronico con effetti a lungo termine, attraverso fenomeni di usura fisiologica che includono risposte infiammatorie, ridotta funzione immunitaria e accelerazione dell’invecchiamento (McCrory et al., 2019). Si ritiene che società più disuguali producano livelli più elevati di stress in risposta all’“ansia di status” a livello individuale (Layte et al., 2019). L’analisi del percorso di vita di ampie coorti di popolazione considerate in Lifepath ha indicato che la minore istruzione materna e l’occupazione manuale paterna sono associate a un carico allostatico più elevato in età matura (Barboza Solis et al., 2016). Altri studi in Lifepath hanno mostrato come le differenze sociali si riflettono sull’espressione del DNA. La metilazione del DNA, per esempio, come misura dell’invecchiamento biologico complessivo, è stata correlata al livello di istruzione degli individui. Più svantaggiata la condizione sociale delle persone, più è accelerato il processo di invecchiamento biologico (Fiorito et al. 2017).</p>
 </sec>
 <sec>
  <title>QUALI POLITICHE PER RIDURRE LE DISUGUAGLIANZE DI SALUTE</title>
  <p>I dati di Lifepath mostrano la necessità di interventi per ridurre le disuguaglianze di salute a partire dalla prima infanzia, periodo in cui vi è il massimo di accumulazione degli svantaggi di salute dovuti ad avverse condizioni ambientali e sociali. Ogni fase della vita richiede interventi diversi che tengano conto del contesto, dei tempi, dei legami intergenerazionali e delle opportunità di intervento.</p>
 </sec>
</abstract>

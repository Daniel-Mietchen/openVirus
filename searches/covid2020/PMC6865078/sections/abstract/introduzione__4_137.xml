<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>I microrganismi presenti nell’aria rappresentano un pericolo, con possibili danni per la salute dell’uomo. Il campionamento dell’aria e la conseguente analisi microbiologica rivestono un ruolo fondamentale nella gestione del rischio. Il campionamento dell’aria può essere effettuato mediante metodo attivo, per la misura della concentrazione microbica nell’aria, e metodo passivo, per la misura del tasso di sedimentazione dei microorganismi. Quest’ultimo è stato standardizzato mediante l’Indice Microbico Aria (IMA), che corrisponde al numero di unità formanti colonia che si contano su una piastra Petri di 9 cm di diametro contenente terreno nutriente, lasciata aperta per un’ora, a un metro da terra e a circa un metro da ogni ostacolo. Classi di contaminazione e massimi livelli accettabili sono stati proposti per diversi ambienti. Obiettivo dello studio è stato quello di valutare, attraverso una ricerca bibliografica, l’utilizzo dell’IMA nei diversi ambienti a rischio.</p>
 </sec>
 <sec>
  <title>MATERIALI E METODI</title>
  <p>Consultando le banche dati Scopus e PubMed, è stata effettuata la revisione degli studi che hanno citato la pubblicazione: “Pasquarella et al. The Index of microbial air contamination. J Hosp Infect 2000;46:241-56” entro maggio 2019. Sono stati presi in considerazione solo gli studi originali in cui è stato effettuato il campionamento passivo, analizzati in riferimento a rivista, nazione, sede dello studio, obiettivo dello studio, tipo e numero di ambienti monitorati, risultati ottenuti e principali conclusioni.</p>
 </sec>
 <sec>
  <title>RISULTATI</title>
  <p>La pubblicazione “The Index of microbial air contamination” è stata citata in 138 articoli, di cui 76 lavori originali: il 44,7% effettuati in Italia, il 14,5% nel resto d’Europa, il 10,5% in Africa, il 23,7% in Asia e il 6,6% nelle Americhe. La maggior parte degli studi riguarda il settore sanitario (59,2%), principalmente sale operatorie, ambulatori odontoiatrici, unità di terapia intensiva; il 40,8% riguarda altri ambienti di vita e di lavoro (scuole, università, biblioteche, musei, falegnamerie).</p>
 </sec>
 <sec>
  <title>CONCLUSIONI</title>
  <p>Lo studio ha evidenziato un ampio utilizzo dell’IMA in diversi ambienti a rischio di infezione/contaminazione aerogena. In un contesto in cui non vi sono protocolli generalmente accettati per la valutazione della contaminazione microbica dell’aria, la determinazione dell’IMA, per la rilevanza del dato fornito, come stima del rischio di contaminazione per le superfici critiche, e per le sue caratteristiche di economicità e semplicità di esecuzione, rappresenta un valido strumento nella identificazione di situazioni a rischio e nella valutazione dell’efficacia degli interventi di prevenzione. L’analisi dei risultati ottenuti nei diversi ambienti fornirà un utile contributo verso la definizione di valori soglia di riferimento.</p>
 </sec>
</abstract>

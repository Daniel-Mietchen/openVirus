<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Nel rispetto della legge 38/2010 e nell’ambito dei livelli essenziali di assistenza, la Regione Marche promuove una buona vita fino alla sua fine e garantisce l’accesso alle Cure Palliative (CP), ritenendolo obiettivo prioritario nell’ambito della programmazione socio-sanitaria regionale (legge regionale 7/2019). Le CP vengono erogate all’interno di una Rete Locale organizzata su base di Area Vasta così come previsto dalla delibera della Regione Marche n. 864/2014. La Determina del Direttore Generale ASUR 471/2018 ha avviato il primo step di implementazione delle Reti di CP, con l’obiettivo di standardizzare le principali fasi del percorso all’interno di esse.</p>
 </sec>
 <sec>
  <title>MATERIALI E METODI</title>
  <p>Per l’Area Vasta 2 (AV2) sono stati individuati due referenti con il compito di guidare il processo di realizzazione della Rete Locale di CP. Successivamente è stato istituito un gruppo di lavoro formato dai referenti degli Hospice e delle Unità di Cure palliative Domiciliari (UCPD) presenti in AV2. Gli incontri si sono svolti mensilmente da settembre 2018 ad oggi.</p>
 </sec>
 <sec>
  <title>RISULTATI</title>
  <p>In AV2 sono presenti 3 Hospice per adulti ognuno con una propria organizzazione e autonomia e quattro UCPD, una per ogni distretto dell’AV2, con presa in carico dei pazienti e copertura giornaliera eterogenee. Durante gli incontri sono stati ridefiniti i criteri di eleggibilità al ricovero in Hospice, stilando un nuovo modulo di proposta di ricovero condiviso. È stata standardizzata la procedura di ricovero prevedendo delle soluzioni alternative in caso di indisponibilità temporanea di posti letto nell’Hospice prescelto dal paziente o in caso di non idoneità del paziente al ricovero, tramite il diretto coinvolgimento del Distretto. Sono stati inoltre condivisi e revisionati i percorsi diagnostico-terapeutico-assistenziali. Al fine di implementare e standardizzare la presa in carico del paziente a domicilio, si è rivista la convenzione vigente tra l’ASUR e le associazioni di volontariato e si è cercato di coinvolgere maggiormente i medici di medicina generale. In aggiunta, sono state attivate a Jesi delle consulenze palliativiste al pronto soccorso in modo da ridurre i ricoveri inappropriati di pazienti già in carico presso le UCPD.</p>
 </sec>
 <sec>
  <title>CONCLUSIONI</title>
  <p>Un primo importante step si è concluso per la realizzazione della Rete locale di CP in AV2 anche se c’è ancora molto da fare per ottimizzare la gestione del paziente bisognoso di CP. I referenti dei vari nodi della Rete, si sono conosciuti e hanno collaborato per la prima volta, ridefinendo e standardizzando la presa in carico e la gestione del paziente all’interno della Rete.</p>
 </sec>
</abstract>

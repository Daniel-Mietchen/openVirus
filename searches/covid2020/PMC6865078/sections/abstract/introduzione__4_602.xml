<?xml version="1.0" encoding="UTF-8"?>
<abstract>
 <sec>
  <title>INTRODUZIONE</title>
  <p>Il monitoraggio delle performance sanitarie rappresenta un’attività cruciale per la governance nei presidi sanitari. In particolare, l’individuazione di un’efficace modalità di restituzione dei dati facilita il riconoscimento delle criticità e permette l’implementazione di adeguate strategie d’intervento. La SOC Accreditamento, Rischio Clinico e Valutazione delle Performance Sanitarie (ACCRIS) ha pertanto intervistato la Leadership dell’Istituto di Medicina Fisica e Riabilitazione (IMFR) “Gervasutta” di Udine al fine di indagare l’efficacia della restituzione trimestrale dei dati di monitoraggio 2018.</p>
 </sec>
 <sec>
  <title>MATERIALI E METODI</title>
  <p>Il campione destinatario dell’indagine (Direzione Medica di Presidio, Direttori e Coordinatori delle rispettive Strutture Operative) è stato intervistato mediante questionario anonimo. Sono state elaborate 12 domande basate su scala Likert (5-totale accordo, 1-totale disaccordo; punteggio massimo totale del questionario 60/60) distribuite su tre aree: reperibilità e facilità di consultazione dei report trimestrali (5 domande), adeguatezza ed aspettative derivanti dall’attività di monitoraggio (5 domande), soddisfazione delle attività di sensibilizzazione degli operatori svolte da ACCRIS (2 domande). Al termine del questionario è stato inserito uno spazio libero dedicato a osservazioni e criticità. Sono state calcolate mediane (M) e range interquartili (IQR) dei singoli quesiti, delle aree e del punteggio totale del questionario. Sono stati effettuati confronti mediante test Mann-Whitney.</p>
 </sec>
 <sec>
  <title>RISULTATI</title>
  <p>Sono stati raccolti 17 questionari (7/9 direttori e 10/13 coordinatori di area infermieristica/riabilitativa). Il punteggio complessivo del questionario è risultato essere M(IQR) = 50(43-51) /60. Non sono emerse associazioni in base alla qualifica degli intervistati né confrontando tra loro le singole domande né aggregando i quesiti per area. Entrambi i gruppi considerati ritengono adeguata la restituzione dei dati con cadenza trimestrale [4(4-5)] e affermano di tenerne conto nella pianificazione delle attività di struttura [4(4-5)]. In merito alla tipologia di rappresentazione dei dati non si rilevano preferenze tra la versione dettagliata [4(3-5) /5] e quella aggregata [4(3-5) /5]. Infine le attività di sensibilizzazione risultano apprezzate dalla leadership [9(8-10) /10].</p>
 </sec>
 <sec>
  <title>CONCLUSIONI</title>
  <p>La leadership di presidio coinvolta nella nostra indagine dimostra di apprezzare l’attività di monitoraggio delle performance sanitarie e di considerare il feedback ottenuto dagli uffici preposti una risorsa per la pianificazione e per il miglioramento delle attività di istituto. In particolare si ritengono molto utili le attività volte a sensibilizzare il personale di reparto ai temi della qualità e della sicurezza del paziente. Infine lo spazio dedicato alle osservazioni ha permesso di individuare alcune criticità quali la difficoltà di condividere i risultati tra tutti gli operatori e il carico lavorativo necessario alla raccolta dati richiesto al personale di reparto.</p>
 </sec>
</abstract>
